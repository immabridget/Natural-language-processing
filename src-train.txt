Mwambililyoni Ngai niwatwikithisye matu na nthi . Na nthi yai nthei na ndiai kindu ; na kivindu kyai iulu wa i kyungu : na Veva wa Ngai avwikite iulu wa manzi . Na Ngai asya , Nikwithiwe kyeni ; na kweethiwa kyeni .
Na Ngai oona kyeni , ati ni kiseo : na Ngai avathanya kyeni na kivindu . 
Na Ngai eeta kyeni Muthenya , na kivindu akita Utuku . Na kweethiwa wioo na Kweethiwa kioko , muthenya umwe .
Na Ngai asya , nikwithiwe yayaya kati wa manzi , nayo yivathanye manzi na manzi .
Na Ngai aseuvya yayaya , na avathanya manzi ala mai itheo wa yayaya na manzi ala mai iulu wa yayaya : na kweethiwa uu .
Na Ngai eeta yayaya itu . Na kweethiwa wioo na kweethiwa kioko , muthenya wa keli .
Na Ngai asya , Manzi ala me itheo wa matu nimasyokeanie vamwe , na nthi nyumu yumile : na kweethiwa uu .
Na Ngai eeta muthanga mumu Nthi ; na kusyokeania kwa manzi akwita Maukanga : na Ngai oona ni useo .
Na Ngai asya , Nthi nimesye nyeki , nyunyi ikisyaa mbeu , na miti yi mosyao ikisyaa mosyao o muthemba wayo , ala me na mbeu syamo nthini wamo , iulu wa nthi : na kweethiwa uu .
Na nthi yamesya nyeki , nyunyi ikisyaa mbeu o muthemba wasyo , na miti ikisyaa mosyao , ala me na mbeu syamo o muthemba wayo nthini wamo : na Ngai oona ni useo .
Na kweethiwa wioo na kweethiwa kioko , muthenya wa katatu .
Na Ngai asya , nikwithiwe syeni yayayani ya itu ivathanasye muthenya na utuku ; na nisyithiwe mawonanyo , na mavinda , na matuku na myaka :
nasyo syithiwe syeni yayayani ya itu sya kuete kyeni iulu wa nthi : na kweethiwa uu .
Na Ngai aseuvya syani ili nene , kyeni kinene kya kusumbika muthenya , na kyeni kinini kya kusumbika utuku : o na ndata nasyo .
Na Ngai asia yayayani ya itu sya kuete kyeni iulu wa nthi ,
na kusumbika muthenya na utuku , na kuvathanya kyeni na kivindu : na Ngai oona ni useo .
Na kweethiwa wioo na kweethiwa kioko , muthenya wa kana .
Na Ngai asya , Manzi nimausuwe ni wingi wa nyamu syi thayu , na nyunyi iulukae iulu wa nthi yayayani .
Na Ngai atwikithya mikunga minene , na syumbe syonthe syi thayu ila ithambiaa , ila syusuite manzini , o muthemba wasyo , na kila nyunyi i nthwau o muthemba wayo : na Ngai oona ni Useo .
Na Ngai aiathima , akayasya , ongelekai , mwingive , musue manzi ma maukanga , na nyunyi singive kuu nthi .
Na kweethiwa wioo na kweethiwa kioko , muthenya wa katano .
Na Ngai asya , Nthi niyumye syumbe syi thayu o muthemba wasyo , indo , na tusamu tula tutambukaa , na nyamu sya kuu nthi o muthemba wasyo : na kweethiwa uu .
Na Ngai oombie nyamu sya kuu nthi o muthemba wasyo , na indo o muthemba wasyo , na kila kindu kitambukaa iulu wa nthi o muthemba wakyo : na Ngai oona ni useo .
Na Ngai asya , nitumbe mundu na muvwano witu , na kitutya kitu : na methiwe na usumbiko iulu wa makuyu ma ukangani , na iulu wa nyunyi sya yayaya , na iulu wa indo , na iulu wa nthi yonthe , na iulu wa kila kasamu katambukaa , kala katambukaa iulu wa nthi .
Na Ngai atwikithya mundu na muvwano wake , na muvwano wa Ngai amuthwikithya ; muume na muka amatwikithya .
Na Ngai amaathima : na Ngai amea , ongelekai , mwingive , mususye nthi , na kumikilya vinya ; na ithiwai na usumbiko iulu wa makuyu ma ukanga , na iulu wa nyunyi sya yayaya , na iulu wa kila kindu ki thayu kiendaa iulu wa nthi .
Na Ngai asya , sisya , ninimunengete kila nyunyi isyaaa mbeu , yi iulu wa nthi yonthe , na kila muti wi usyao wa muti usyaaa mbeu ; ukeethiwa wi liu kwenyu :
na kila nyamu yi kuu nthi , na kila nyunyi ya yayaya , na kila kindu kitambukaa iulu wa nthi , kila ki thayu , nininengete nyunyi nziu syonthe sya uya : na kweethiwa uu .
Na Ngai oona kila kindu wombie , na sisya , kyai kiseo muni . Na kweethiwa wioo na kweethiwa kioko , muthenya wa thanthatu .
Na matu na nthi syathela kumbwa , na nguthu yonthe yasyo .
Na muthenya wa muonza Ngai niwaminite wia wake ula watethasya ; nake athumua muthenya wa muonza undu wa wia wake wonthe ula watethasya .
Na Ngai aathima muthenya wa muonza , na auvathanya withiwe mutheu ; nundu niwo wathumuie undu wa wia wake wonthe ula Ngai watwikithisye na wambie .
Ii ni nzyawa sya matu na nthi yila syatwikithiwe , muthenya ula Yeova Ngai wombie nthi na itu .
Na kutyai kamuti ka kithekani kambite kwithiwa nthi , o na nyunyi sya kithekani ityambite kumea ; nundu Yeova Ngai ndauitye mbua nthi : o na kutyai mundu wa kuima nthi :
indi muumbi wambataa kuma nthi , na kuasya manzi iulu wa nthi yonthe .
Na Yeova Ngai oomba mundu na kitoo kya nthi , na amuvevea mithumu ya thayu manyuuni make ; na mundu atwika kyuu ki thayu .
Na Yeova Ngai avanda muunda ngaliko ya wumiloni wa syua , nthini wa Eteni ; na nikwo wamwiie mundu ula wombie .
Na Yeova Ngai amesya muthangani kila muti wendeeasya kwoneka , na museo wa kuya ; muti wa thayu nawo muundani kati , na muti wa kumanyithya useo na uthuku .
Na usi waumite Eteni wa kunyithya muunda ; na kuma vau wataanisya , watwika mbusi inya .
Syitwa ya ula wa mbee ni Visoni : niwo uthyululukite nthi yonthe ya Avila , kula kwi thaavu ;
na thaavu wa nthi isu ni museo : ve vetelium na tuvila twa nzumalati .
Na syitwa ya usi wa keli ni Ngioni : niwo uthyululukite nthi yontheya Kusi .
Na syitwa ya usi wa katatu ni Itekeli : niwo uvitile mbee wa Asuli . Na usi wa kana nu Euvalati .
Na Yeova Ngai oosa mundu , na amwia muundani wa Eteni oseuvasye na kusuviaa .
Na Yeova Ngai amwiaia mundu , akimwia , wa kila muti wa muundani nutonya uya o undu ukwenda :
indi wa muti wa kumanyithya useo na uthuku , ndukaye : nikwithiwa muthenya ula ukaya wawo ndukatia ukwa .
Na Yeova Ngai asya , ti useo mundu ethiwe e weka ; ningumumbia mutetheesya umwaile .
Na kuma muthangani Yeova Ngai oombie kila nyamu ya kithekani , na kila nyunyi ya yayaya ; nake atwaia mundu one undu wisyita : na o undu wetie kila kyumbe ki thayu, noyo syitwa yakyo .
Na mundu atwiia indo syonthe masyitwa , na nyunyi sya yayaya , na kila nyamu ya kithekani ; indi kwondu wa u mundu kutyaaoneka mutetheesya umwaile .
Na Yeova Ngai akomethya mundu too munene , na akoma ; nake aumya wau umwe wake , na akwatanya nyama vandu vawo :
na wau , Yeova Ngai waumisya munduni , oombie mundu muka , na amutwaia u mundu .
Na mundu asya , uu yu ni ivindi ya mavindi makwa , na nyama ya mwii wakwa : akeetwa Mundu muka , nikwithiwa niwaumiwe nthini wa Mundu muume .
Kwondu wa uu mundu muume akatia ithe na nyinyia , na akalumanya na muka wake : nao makeethiwa mwii umwe .
Na me eli mai athei , mundu muume na muka , na maiyasonoka .
Na indi nzoka yai nzeleke muno kwi nyamu o na yiva ya kithekani ila yeova Ngai wombie. Na yamwia muka atii , ni wo , Ngai niwaisye , mutikaye ma miti yonthe ya muundani ?
Na indi mundu muka eea nzoka , Mosyao ma miti ya muundani nitutonya uya :
indi usyao wa muti ula wi kati wa muunda , Ngai niwaisye , muikaye wawo, o na muikakiite , muikese ukwa .
Na nzoka yamwia mundu muka , Muikakwa nongi :
nundu Ngai niwisi kana muthenya ula mukaya wawo , nivo mukasalukwa metho , nenyu mukeethiwa ta Ngai , mukimanya useo na uthuku .
Na yila mundu muka wanie kana muti ni museo wa uya , na ni wa kwendeesya methoni , na ni muti wa kwendwa wa kuivya mundu , atwa usyao wawo , aya ; na ingi anenga muume , nake aya .
Na masalukwa metho moo me eli , mamanya ni athei ; na matumanya matu ma mukuyu , meeseuvisya ngua .
Na meewa wasya wa Yeova ngai aitambuka muuundani syua yausya : na mundu muume na muka meevitha kati wa miti ya muunda Yeova Ngai ndakamone .
Na Yeova Ngai eeta u mundu muume , amukulya , Uiva we ?
Nake asungia , Nineewa wasya waku muundani , na nakia , nundu nyie nii muthei na neevitha .
Nake amukulya , Nuu ukwiie wii muthei ? Nuite wa muti , ula nakwiyaiye ndukaye ?
Na mundu muume asungia , Mundu muka ula wanengie ethiwe nakwa , niwe unengie wa muti , na naya .
Na Yeova Ngai akulya mundu muka , Undu uu wikie nata ? Na mundu muka asungia , Nzoka ningengie , na naya .
Na Yeova Ngai eea nzoka , Nundu niwikie uu , nuumaniwe , we , kwi indi syonthe , na kwi nyamu syonthe sya kithekani ; ukaendaa na ivu , na ukaisaa kitoo mithenya yonthe ya thayu waku :
na ngeekia umaitha kati wenyu we na mundu muka , na kati wa usyao waku na usyao wake : akatumba mutwe waku , naku ukatimba kitiinyo kyake .
Amwia mundu muka , Ngaingivya muno woo waku wa kusyaa ; wooni ukasyaa syana ; na kwenda kwaku kukeethiwa kwa muemeu , nake akasumbika iulu waku .
Na amwia Atamu , Nundu , niweethukiisye wasya wa mukau , na ingi waya wa muti , ula nakwiaie , ngikwia , ndukaaye wawo : nthi niumaniwe nundu waku ; ukaisaa wayo wooni matuku onthe ma thayu waku ;
miwa nayo na thangila ikakumeesya ; naku ukaisaa nyunyi sya muundanu ;
yuutiani ya uthyu waku ukaisaa liu , kuvika yila ukasyoka muthangani ; nundu nivo waumiwe : nundu wi kitoo , nukasyoka kitooni .
Na mundu muume atwiia muka wake syitwa Eva ; nundu niwe inyia wa onthe me thayu .
Na Yeova Ngai amaseuvisya Atamu na muka wake ngua sya mbua , na amavwika .
Na Yeova Ngai asya , Sisya , mundu nutwikite ta umwe wa ithyi , kumanya  useo na uthuku ; na yu , ndakese kutambuukya kwoko , ose wa muti wa thayu nawo , na kuya , na kwikalaa tene na tene .
kwondu wa uu Yeova Ngai amumya muundani wa Eteni , aime nthi vala waumiwe .
Na indi alungya ula mundu ; na aia ngali ya wumiloni wa syua ya muundani wa Eteni Akeluvi , na ulilinziku wa uvyu ula weethyuuaa ngaliko syonthe , kusuvia nzia ya muti wa thayu .
Na Atamu amanya Eva muka wake ; nake aya ivu , na asyaa Kaini , asya , Ninoosa mundu muume kwa kutethwa ni Yeiva .
Na ingi asyaa mwanaa inyia Aveli . Na Aveli ai muithi wa malondu , indi Kaini ai muimi wa nthi .
Na kweethiwa matuku amwe mathela , Kaini aetee Yeova nthembo ya usyao wa nthi .
Nake Aveli aete mosyao ma mbee ma iithya yake na mathunya mamo . Na Yeova eetikila Aveli na nthembo yake :
indi ndaaitikila Kaini na nthembo yake . Na Kaini ai muthiliku muno , na aluta uthyu wake .
Na Yeova amwia Kaini , Uthilikite niki ? Na ulutite uthyu niki ?
Weeka nesa , ndwiitikilwa ? Na ethiwa ndwiika nesa , nai yovesyaa muomoni ; na kwenda kwayo kukeethiwa kwaku ; indi naku umisumbike .
Na Kaini aneena na mwana - a - inyia Aveli . Na Kweethiwa , yila mai kisesini , Kaini amukilila mwana - a - inyia Aveli , na amuaa .
Na Yeova akulya Kaini , Aiva Aveli , Mwana - a - mwenyu ? Nake asungia , ndyisi : ninyie musuvii wa mwana - a - ia ?
Nake akulya , Wikie ata ? Wasya wa nthakame ya mwna - a - mwenyu nuingaila kuma nthi .
Na yu indi muumaniwe kuma nthi , ila yathamisys kanywa wayo kwosa nthakame ya mwana - a - mwenyu kuma kwokoni kwaku :
Ukiima nthi , ndikakunengae ingi vinya wayo ; ukeethiwa mukii na mwangangi kuu nthi .
Na Kaini amusungia Yeova , Kusililwa kwakwa ni kunene mbee wa undu ndonya kumiisya .
Sisya , umunthi niwandungya kuma iulu wa nthi ; o na uthyuni waku ngavithika ; na ngeethiwa mukii na mwangangi , kuu nthi ; na kukeethiwa , o ula ukambithia nukambuaa .
Na Yeova amwia , Kwondu wa uu o ula ukoaa Kaini , nukaivaniwa kundu muonza . Na Yeova amwikia Kaini uvano , kana o ula ukamwithia ndakaamuae .
Na Kaini auma mbee wa Yeova , na atua nthi ya Noti , ngali ya wumiloni wa syua ya Eteni .
Na Kaini amanya muka wake ; nake aya ivu , na asyaa Enoko : na aaka ndua , na eeta syitwa ya ndua , o ta syitwa ya mwana wake Enoko .
Na Enoko asyaa Ilati ; na Ilati asyaa Meuyaeli ; na Meuyaeli asyaa Methusaela ; na Methusaela asyaa Lameki .
Na Lameki atwaa aka eli ; syitwa ya umwe eetawa Ata , na syitwa ya ula ungi eetawa Nzila .
Na Ata asyaa Yavali : niwe ithe wa ala matuaa maeemani na me indo .
Na syitwa ya mwana - a - inyia eetawa Yuvali : niwe ithe wa onthe ala makwataa mbeve na mitulilu .
Na Nzila nake asyaa Tuvali - Kaini , niwe mumanyisya wa atwii onthe ma miio myui ya uthuku na kiaa : na mwiitu - a - inyia wa Tuvali - Kaini ai Naama .
Na Lameki amea aka make : Ata na Nzila , iwai wasya wakwa ; Inywi aka ma Lameki , ithukiisyei kuneena kwakwa : Nundu ninooaa mundu nundu wa unguna , o na mwanake nundu wa undumba :
Ethiwa Kaini akaivaniwa kundu muonza , Ni wo Lameki ni kundu miongo muonza na muonza .
Na Atamu amanya muka ingi ; nake asyaa mwana , na amwita syitwa yake Sethi : akyasya , Nundu Ngai numbiie usyao ungi vandu va Aveli ; nundu kaini niwamuaie .
Na Sethi o nake asyaiwa  mwana ; amwita syitwa yake Enosi . Ivinda yiu andu mambililya kwikaila syitwa ya Yeova .
Yii niyo ivuku ya mosyaanio ma Atamu . Muthenya ula Ngai watwikithisye mundu , amumbie na kitutya kya Ngai ;
muume na muka amatwikithya , na amaathima , na ameta syitwa yoo Atamu , muthenya ula wamatwikithisye .
Na Atamu ekala myaka iana na miongo itatu , na asyaa mwana umututitye , e na muvwano wake ; na amwita syitwa yake Sethi :
na matuku ma Atamu itina wa kusyaa Sethi mai myaka maana nyanya : o akisyaa ana na eitu .
Na matuku onthe ala Atamu wekalile mai myaka maana kenda na miongo itatu : na akwa .
Na Sethi ekala myaka iana na itano , na asyaa Enosi :
na Sethi ekala itina wa kusyaa Enosi myaka maana nyanya na  muonza , o akisyaa ana na eitu :
na matuku onthe ma Sethi mai myaka maana kenda na ikumi na ili: na akwa .
Na Enosi ekal myaka miongo kenda , na asyaa Kenani :
na Enosi ekala itina wa kusyaa Kenani myaka maana nyanya  na ikumi na itano , o akisyaa ana na eitu :
na matuku onthe ma Enosi mai myaka maana kenda na itano : na akwa .  
Na Kenani ekala myaka miongo muonza , na asyaa Maalaleli :
na Kenani ekala itina wa kusyaa Maalaleli myaka maana nyanya na miongo ina , o akisyaa ana na eitu :
na matuku onthe ma Kenani mai myaka maana kenda na ikumi : na akwa .
Na Maalaleli ekala myaka miongo thanthatu na itano , na asyaa Yaleti :
na Maalaleli ekala itina wa kusyaa Yaleti myaka maana nyanya na miongo itatu , o akisyaa ana na aitu :
na matuku onthe ma Maalaleli mai myaka maana nyanya na miongo kenda na itano : na akwa .
Na Yaleti ekala myaka iana na miongo thanthatu na ili , na asyaa Enoko :
na Yaleti ekala itina wa kusyaa Enoko myaka maana nyanya , o akisyaa ana na eitu :
na matuku onthe ma Yaleti mai myaka maana kenda na miongo thanthatu na ili : na akwa .
Na Enoko ekala myaka miongo thanthatu na itano , na asyaa Methusela :
na Enoko aendanasya na Ngai itina wa kusyaa Methusela myaka maana atatu , o akisyaa ana na eitu :
na matuku onthe ma Enoko mai myaka maana atatu na miongo thanthatu na itano :
na Enoko aendanasya na Ngai : na ndai vo ; nundu Ngai niwamwosie .
Na Methusela ekala myaka iana na miongo nyanya na muonza , na aasya Lameki :
na Methusela ekala itina wa kusyaa Lameki myaka maana muonza na miongo nyaanya na ili , o akisyaa ana na eitu :
na matuku onthe ma Methusela mai myaka maana kenda na miongo thanthatu na kenda : na akwa'a .
Na Lameki ekala myaka iana na miongo nyaanya na ili , na asyaa mwana :
na amwita syitwa yake Noa , akyasya , Niwe ukatukiakisya wiani witu na thinani wa moko maitu, kwondu wa nthi ila Yeova waumanie .
Na Lameki ekala itina wa kusyaa Noa myaka maana atano na miongo kenda na itano , o akisyaa ana na eitu :
na matuku onthe ma Lameki mai myaka maana muonza na miongo muonza na muonza : na akwa .
Na Noa ai wa myaka maan atano : na Noa asyaa Semu na Amu na Yavethi .
Na kweethiwa , yila andu mambililye kwingiva iulu wa nthi , na masyaiwa eitu ,
ana ma Ngai moona kana eitu ma andu mai aseo ; meetwaia aka , onthe ala manyuvie .
Na Yeova Asya , Veva wakwa ndakakilan'ya vinya na mundu tene na tene , nundu we nake ni mwii : indi matuku make makeethiwa myaka iana na miongo ili .
Nevilimu mai kuu nthi matuku asu , o na itina wa ivinda yiu , yila ana ma Ngai malikile kwa eitu ma andu , na mamasyaia syana : syo syai ngumbau tene , andu me nguma .
Na Yeova oona kana uthuku wa mundu wai munene kuu nthi , na kila kusuanio kya malilikano ma ngoo yake kyai kyathe vyu mavinda onthe .
Na Yeova eelila nundu niwombie mundu iulu wa nthi , na eew'ithw'a woo ngooni yake .
Na Yeova asya , Ngaananga mundu ula natw'ikithisye aume iulu wa nthi ; mundu wamwe na nyamu , na kila kasamu katambukaa , na nyunyi sya yayaya ; nikwithiwa ningwilila nundu ninasyumbie .
Indi Noa niwendeesye mbee wa Yeova .
Mosyaanio ma Noa nimo aa . Noa ai mundu mulungalu , na mwianiu nzyawani sya ivinda yake : Noa aendansya na Nai .
Na Noa asyaa ana atatu , Semu na Amu na Yavethi .
Na nthi yai nthuku mbee wa Ngai. na nthi yausuite ung'endu .
Na Ngai oona nthi , na sisya , yai nthuku; nundu mii yonthe niyathukisye nzia yoo iulu wa nthi .
Na Ngai amwia Noa, Muminukilyo wa mii yonthe niwooka mbee wakwa; nundu nthi niyusuitwe ni ung'endu kwondu woo; na , sisya, ngamananga vamwe na nthi .
Iyakie ngalawa ya muti wa mukova ; na utilanga tusumba ngalawani , na uivaka ngali ya nthini na ngali ya nza kisia .
Na uu niwo wiaka : uasa wa ngalawa mikono maana atatu , na uthanthau wayo mikono miongo itano , na ututlu wayo mikono miongo itatu .
Ukaseuvya vandu va kuete kyeni ngalawani , na ukaseuvya va mukono umwe kuma iulu ; na muomo wa ngalawa ukekie uteeni wayo ; nyumba ya nthini , na ya kati, na ya iulu, niwo wiseuvya .
Nakwa , sisya , ninguete kiwu kingi iulu wa nthi , kyanange mii yonthe, yi na mivevo ya thayu nthini wayo, ungu wa itu , kyonthe kila ki kuu nthi kikakwa .
Indi ngalulumilya utianio wakwa naku ; naku ukalika ngalawani , we , na ana maku , na mukau, na na aka ma ana maku vamwe naku .
Na kila kindu ki thayu kya mii yonthe, ili sya kila muthemba ukaete nthini wa ngalawa, kusyikalya thayu vamwe naku ; ikeethiwa nume na nga .
Nyunyi o muthemba wasyo , na indo o muthemba wasyo , na kila kasamu katambukaa ka nthi o muthemba wako , ili sya kila muthemba w'onthe ikakukia , usyikalye thayu .
Naku ukeyosee liu w'onthe ula uisawa , wiyumbanisye ; na ukethiwa wi liu waku , na wasyo .
Noa eeka uu ; kwianana na ula w'onthe ula Ngai wamwiaie , niwo wekie .
Na Yeova amwia Noa, Lika , we , na andu make onthe ngalawani ; nundu we ningwonete wi mulungalu mbee wakwa nzyawani ino .
Sya kila nyamu ntheu ukeyosee muonza , muonza , nume na nga yayo ; na sya nyamu ila ite ntheu ili, nume na nga yayo :
na ingi sya nyunyi sya yayaya, muonza, muonza , nume na nga , kwikalya usyao wi thayu iulu wa nthi yonthe .
Nundu vatiele matuku muonza , na indi ngausya mbua nthi mithenya miongo ina na matuku miongo ina ; na kyonthe ki thayu kila noombie ngaananga vyu kuma iulu wa nthi .
Na Noa eeka w'onthe ula Yeova wamwiaie .
Nake Noa ai wa myaka maana thanthatu  yila kiw'u kingi kyai iulu wa nthi .
Na Noa alika ngalawani , we , na ana make  , na muka wake, na aka ma ana make, nundu wa manzi na kila kiw'u kingi .
Syalika sya nyamu ntheu, na sya nyamu ite ntheu , na sya nyunyi, na sya kila kindu kitambukaa iulu wa nthi ,
ili, ili ngalawani kwa Noa, nume na nga, o tondu Ngai weaie Noa.
Na kweethiwa itina wa mithenya isu muonza , manzi ma kila kiw'u kinfi meethiwa iulu wa nthi .
Mwaka wa maana thanthatu wa thayu wa Noa , mwei wa keli, muthenya wa ikumi na muonza wa mwei , muthenya o usu kwavinguka nthongo syonthe sya kyungu kyu kinene , na mbuthi sya aitu syavinguka .
Na kweethiwa mbua iulu wa nthi mithenya miongo ina na matuku miongo ina .
Muthenya o usu malika ngalawani Noa, na Semu na Amu na Yavethi , ana ma Noa, na muka wa Noa, na aka atatu ma ana make vamwe nao ;
mo na kila nyamu o muthemba wayo , na indo syonthe o muthemba wasyo , na kila kasamu katambukaa, kala katambukaa iulu wa nthi o muthemba wako , na kila nyunyi o muthemba wayo, kila nyunyi ya kila muthemba .
Na syalika kwa Noa ngalawani, ili , ili sya mii yonthe ila yi na mithumu ya thayu .
Na ila syalikile, syalika nume na nga sya mii yonthe , o tondu Ngai Wamwiaie : na Yeova amuvingia nthini .
Na kila kiwu kingi kyeethiwa iulu wa nthi matuku miongo ina ; na manzi mongeleka , na mookilya ngalawa, na yookilitw'e iulu wa nthi .
Na manzi makilya vinya, na mongeleka muno iulu wa nthi ; na ngalawa yaenda iulu wa manzi .
Na manzi makilya vinya muno munene iulu wa nthi ; na iima syonthe ndulu ila syai ungu wa itu yonthe syavw'ikwa .
Manzi makilya vinya kwambata iulu mikono ikumi na itano ; na iiama syavw'ikwa .
Na mii yonthe yakw'a ila iendaa iulu wa nthi , o na indo , na nyamu , na kila ksamu katambukaa , kala katambukaa iulu wa nthi , kila mundu :
syonthe ila syai na mithumu ya veva wa thayu manyiuuni masyo , syonthe ila syai muthangani mumu , syakw'a .
Na kila kindu kyai thayu iulu wa nthi kyaanangwa , andu , o na indo, na tusamu tula tutambukaa , na nyunyi sya yayaya ; na nisyanangiwe kuma nthi : no Noa watiiwe , na ala mai nake ngalawani .
Na manzi makilya vinya iulu wa nthi matuku iana na miongo itano .
Na Ngai alilikana Noa , na nyamu syonthe , na indo syonthe ila syai nake ngalawani : na Ngai avitilya kiseve iulu wa bthi , na manzi manyivanga ;
nasyo nthongo sya kyungu kyu na mbuthi sya ituni syavingwa , na mbua kuma ituni yasiiiwa ;
na manzi maendeea na kuolekanga nthi : na muminukilyo wa matuku iana na miongo itano manzi manyiva .
Na mwei wa muonza, muthenya wa iukumi na muonzawa mwei , ngalawa yekala iulu wa iima sya Alalati .
Na manzi maendeea na kunyiva kuvika mwei wa ikumi ; na mwei wa ikumi , muthenya wa mbee wa mwei, mithya ya iima yooneka .
Na kweethiwa muminukilyo wa matuku miongo ina, Noa avingua mbuthi ya ngalawa ila waseuvisye :
na aumya ngunguu , nayo yathi kuu na kuu , muvaka yila manzi mang'alile iulu wa nthi . 
Na aumya ivui vala ui , amanye kana manzi nimanyivite iulu wa nthi ;
indi ivui yityaona uthumuo wa kilata kyayo , na yamusyokea ngalawani ; nundu manzi mai iulu wa nthi yinthe : na atambuukya kw'oko , ayosa , ayikilya vala ui ngalawani . 
Na ekalanga ingi matuku angi muonza ; na aumya ingi yila ivui ngalawani ; 
na ivui yamusyokea wioo ; na , sisya , kanyw'ani wayo itu ya muthata yitw'ite ; na indi Noa amanya kana manzi nimanyivite kuma nthi .
Na ekalanga ingi matuku angi muonza , na aumya yila ivui ; na yityaamusyokea ingi nongi .
Na kweethiwa mwaka wa maana thanthatu na umwe , mwei wa mbee , muthenya wa mbee wa mwei , manzi nimang'alite kuma nthi : na Noa athasya vandu ngalawani iulu , na oona , na ,sisya , iulu wa nthi nikunyiaite .
Na mwei wa keli, muthenya wa miongo ili na muonza wa mwei, nthi yai nyumu . 
Na Ngai aneena na Noa, akimwia , 
Uma ngalawani , we , na mukau , na ana maku , na aka ma ana maku vamwe naku . 
Vamwe naku umya kila ki thayu kyonthe ki vamwe naku kya mii yonthe, nyunyi, o na indo, na kila kitambukaa kyonthe, kila kitambukaa iulu wa nthi ; ni kana isyaanie muno nthi , na kwongeleka, na kwingiva iulu wa nthi .
Na Noa aumaala , na ana make , na muka wake , na aka ma ana make vamwe nake :
na kila nyamu, na kila kasamu katambukaa, na kila nyunyi, o kila kiendaa iulu wa nthi, o mithemba yasyo, syauma nagalwani .
Na Noa aakia Yeova kithembeo , na oosa ya kila nyamu ntheu , na kila nyunyi ntheu , na athemba nthembo sya kuvivw'a kithembeoni .
Na Yeova eew'a muuke museo ; na Yeova asya ngooni yake , Ndikaumania nthi ingi nongi kwondu wa mundu , nundu kisuanio kya ngoo ya mundu ni kithuku kuma wana wake ; o na ndikakuna ingi kyonthe kila ki thayu , tondu nikite .
Ivinda yila nthi iikalaa , kuvanda na kuketha , na mbevo na muutia , na ivinda ya syua na ivinda ya mbevo , na muthenya na utuku itikathela .
Ngai niwaathimie Noa na ana make na amea atii , “ Syaanai , mwingive musue iulu wa nthi .
Mukakiawa ni nyamu syonthe sya kithekani , nyunyi , tusamu tunini na makuyu ; isu syonthe ikeethiawa ungu wa utonyi wenyu . 
Ninamunenga syindu syonthe ila iendaa na syi thayu muisae. O tondu namunengie mimea muisae now'o namunenga isu syonthe . 
Kila mutailite kwika ni kuya nyama ite mbumye nthakame; ninileete undu usu nundu thayu wi nthakameni .
Ethĩwa mũndũ akoaa ũngĩ akasilĩlwa , o nayo nyamũ ĩla yĩũaa mũndũ ĩkooawa .
Mũndũ ũla wĩũaa ũngĩ , o nake akooawa nĩ ũngĩ , nũndũ Ngai oombie mũndũ na mũvw'ano wake .
“ Ĩndĩ inyw'ĩ syaanai mwingĩve na kwongeleka mũno ĩũlũ wa nthĩ . ”
Ngai nĩweeie Noa na ana make atĩĩ ,
" Yu nĩngũseũvya ũtianĩo naku na nzyawa syaku , 
na syũmbe syonthe ila syĩ thayũ , nyũnyi , nyamũ sya mũsyĩ , sya kĩthekanĩ na nyamũ ila ingĩ syonthe syaumie ngalawanĩ vamwe naku . 
Nĩngũseũvya ũtianĩo nenyu kwa ndeto ii : Nĩngũmwatha kana ndikananga ĩngĩ syũmbe syonthe ila syĩ thayũ na mbua ya kĩw'ũ kingĩ ; kũikaua ĩngĩ mbua ya kĩw'ũ kingĩ yanange nthĩ . ”
Ngai nĩwaisye atĩĩ , “ Ũũ nĩw'o wonany'o wa ũtianĩo wakwa nenyu na syũmbe syonthe ila syĩ thayũ wa ĩvinda yonthe yĩla yũkĩte : 
Nyie nĩngwĩkĩa ũtaathi wakwa matunĩ naw'o ũkeethĩawa wonany'o wa ũtianĩo katĩ wakwa na syũmbe syonthe ĩũlũ wa nthĩ . 
Yĩla naete matu ĩũlũ wa nthĩ na ũtaathi ũyumĩla matunĩ , 
ngalilikanaa ũtianĩo katĩ wakwa nenyu na syũmbe syonthe ila syĩ thayũ ĩũlũ wa nthĩ . Kĩw'ũ kĩikaingĩva ĩngĩ kyũae syũmbe syonthe . 
Yĩla ũtaathi ũsu waumĩla matunĩ , ngawonaa na ngĩlilikana ũtianĩo wa tene na tene katĩ wakwa na syũmbe syonthe ila syĩ thayũ ĩũlũ wa nthĩ . ”
Ngai nĩwaendeeie kũneena na Noa amwĩa atĩĩ , “ Ũsu nĩw'o wonany'o wa ũtianĩo ũla naseũvya katĩ wakwa na syũmbe syonthe ila syĩ thayũ ĩũlũ wa nthĩ . ”
Ana ma Noa ala maumie ngalawanĩ nĩ Semu , Amu , na Yavethi . ( Amu nĩwe waĩ ĩthe wa Kanaani . ) 
Andũ onthe ĩũlũ wa nthĩ nĩ nzyawa sya ana asu atatũ ma Noa .
Noa aĩ mũĩmi na nĩwe waĩ mũndũ wa mbee kũvanda mũũnda wa mĩsavivũ .
Nĩwanywie ndivai amilwa , aumya ngũa syake na akoma ĩeemanĩ yake e mũthei .
Yĩla Amu , ĩthe wa Kanaani woonie ĩthe e mũthei , nĩwaendie nza atavya ana - a - inyia make elĩ . 
Nĩvo ĩndĩ Semu na Yavethi moosie ngũa , mamilĩĩla ituonĩ syoo na mathi na kyamũtete mavw'ĩka ĩthe woo ũla waĩ mũthei . Mothyũ moo masyaĩtye kũndũ kũngĩ , na kwoou mayaaona ĩthe woo e mũthei .
Yĩla Noa wamilũkilwe na amanya ũndũ mwana wake ũla mũnini wĩkie , 
nĩwaisye atĩĩ , “ Kanaani nĩaumanĩwe ! Akeethĩwa e ngombo ya ana - a - inyia make . ”
Nĩwasyokie asya , “ Nĩataĩwe Mwĩai Ngai , Ngai wa Semu ! Kanaani nĩethĩwe ngombo ya Semu .
Ngai nĩanenevye kĩsio kya nthĩ ya Yavethi , nzyawa syake nĩsyĩkalanasye na sya Semu , na Kanaani nĩethĩwe ngombo ya Yavethi . ”
Ĩtina wa ĩla mbua ya kĩw'ũ kingĩ , Noa nĩwekalile thayũ myaka 350,
na akw'a e na ũkũũ wa myaka 950 .
Kuma Vala nĩĩ nyie Vaũlo , mũthũkũmi wa Yesũ Klĩsto , nĩtĩtwe nĩ Ngai nĩtw'ĩke mũtũmwa na akanyuva nĩtavany'e Ũvoo Mũseo wake .
Ũvoo ũsu Mũseo awathanie tene kwĩsĩla kwa athani make o ũndũ Maandĩko Matheu maĩtye . 
Ũvoo ũsu nĩ ĩũlũ wa Mwana wake , ũla ta mũndũ , aĩ nzyawa ya Ndeviti , 
na ngalĩkonĩ ya kwĩthĩwa na ũtheu wa kĩ-ũngai , nĩwoonaniw'e kwĩthĩwa ne Mwana wa Ngai wĩ vinya , kwa kũthayũũkw'a kuma kwa akw'ũ , nake nĩ Yesũ Klĩsto Mwĩai waitũ . 
Kwĩsĩla kwake na kwondũ wake , nĩtwakwatie mumo wa kũtw'ĩka atũmwa , nĩ kana tũmatongoesye andũ ma mbaĩ syonthe maĩkĩĩe na methĩwe me ewi kwa Ngai .
Inyw'ĩ mwĩ amwe katĩ wa andũ asu metĩtwe methĩwe ma Yesũ Klĩsto .
Valũa ũũ wakwa nĩ kwenyu inyw'onthe ala mwĩ Loma , mwendetwe nĩ Ngai na ũmũnyuvĩte mwĩthĩwe andũ make . Mumo na mũuo kuma kwa Ngai Asa waitũ , na kuma kwa Mwĩai Yesũ Klĩsto nĩsyĩthĩwe nenyu . 
Mbee nĩngũtũngĩa Ngai mũvea nthĩnĩ wa Yesũ Klĩsto kwondũ wenyu inyw'onthe , nũndũ nguma ya mũĩkĩĩo wenyu nĩnyaĩĩkĩte kĩla vandũ ĩũlũ wa nthĩ . 
Ngai ũla nĩthũkũmaa nĩyumĩtye vyũ nthĩnĩ wa kũtavany'a Ũvoo Mũseo wa Mwana wake , nĩ ngũsĩ kana nĩnĩmũlilikanaa inyw'ĩ kĩla ĩvinda mboyanĩ syakwa ndekũleela . 
Nĩnĩvoyaa Ngai , ethĩwa nĩ kwenda kwake , ambingũĩe nzĩa nũke kwenyu , 
nũndũ nĩ na mea mũno ma kũmwona , nĩ kana ndonye kũmũolela mũthĩnzĩo ũmwe wa kĩ-veva ũmũlũlũmĩĩlye . 
Kĩla ngũweta nĩ kana ithyonthe tũkathangaany'a mũĩkĩĩonĩ ; mũthangaaw'e nĩ mũĩkĩĩo wakwa , nakwa ngĩthangaaw'a nĩ mũĩkĩĩo wenyu .
Nĩngwenda mbaitũ mũmanye kana , mavinda maingĩ nĩnĩnavangaa kũmũthokea , ĩndĩ ũndũ ũyumĩla na ũinziĩĩa . Nĩngwenda kũalyũla andũ aingĩ kũu Loma matw'ĩke aatĩĩi ma Yesũ , o tondũ nĩkĩte kũndũ kũngĩ Andũnĩ-ma-mbaĩ-ingĩ . 
Nĩna wĩa wa kũthũkũma andũ onthe : Andũ me mbee kĩ-maendeeo na andũ me ĩtina kĩ-maendeeo ; andũ asomu na andũ mate asomu .
Nĩkyo kĩtumi nĩ na mea ma kũmũtavya Ũvoo Mũseo o nenyu ala mwĩ Loma .
Nyie ndiwĩw'ĩaa nthoni Ũvoo Mũseo , nũndũ nĩw'o nzĩa yĩ ũtonyi ya Ngai ya kũtangĩĩa andũ onthe ala maĩkĩĩaa ; mbee Ayuti na ĩndĩ Andũ-ma-mbaĩ-ingĩ .
Ũvoo Mũseo nũvuanasya ũndũ Ngai ũtw'ĩkĩthasya andũ kwĩthĩwa alũngalu , naw'o ũndũ ũsu wĩkĩkaa kwa kũĩkĩĩa na kũendeea na kũĩkĩĩa o tondũ Maandĩko Matheu maĩtye , “ Mũndũ ũla mũlũngalu kwĩsĩla mũĩkĩĩonĩ akekala thayũ . ”
Ngai nĩwonanĩtye ũndũ ũkasilĩla andũ kwondũ wa naĩ , na mothũku onthe ala mekĩte , na makatuma andũ matamanya ũw'o ĩũlũ wa Ngai nũndũ wa mothũku moo . 
Ngai akamasilĩla nũndũ ũndũ w'onthe ũla ũmanyĩka ĩũlũ wa Ngai nĩmawĩsĩ , nĩkwĩthĩwa Ngai nĩwamavuanĩisye .
Kuma Ngai oomba nthĩ , ũtonyi wake wa tene na tene na Ũ-Ngai wake , o na kau iyonekaa na metho , nimanyĩkaa nesa kwĩsĩla syĩndũnĩ ila woombie . Kwoou vai ũndũ andũ melingya naw'o .
O na kau nĩmamwĩsĩ Ngai , maimũnengae ndaĩa ĩla ĩmwaĩlĩte ta Ngai , kana kũmũtũngĩa mũvea . Mosũanĩo moo matw'ĩkĩte ma mana , na ilĩko syoo ite na ũmanyi syusĩe mbindu . 
Maasya nĩ oĩ , ĩndĩ nĩ atumanu ;
vandũ va kũthaitha Ngai ũla wĩkalaa tene na tene , mathaithaa mĩvw'anano yĩna wũmbo wa mũndũ ũla ũkusaa , kana wũmbo wa nyũnyi kana nyamũ , kana wa nyamũ ila itambũkaa .
Kwondũ wa ũu , Ngai nũmaekete maatĩĩe mawendi mathũku ma ngoo syoo , na mekanae maũndũ me nthoni ene kwa ene . 
Nĩmaleete kũĩkĩĩa ũw'o ĩũlũ wa Ngai na maketĩkĩla ũvũngũ ; nĩmathaithaa na kũnenga syũmbe ndaĩa vandũ va Mũmbi , ũla ũkathawa tene na tene ! Ameni .
Nũndũ wa kwĩka ũu , Ngai nũmaekete maatĩĩe mawendi me nthoni ma kĩ-mwĩĩ . O na aka moo nĩmaekete mũtuo ũla waĩlĩte wa kũmanyana kĩ-mwĩĩ , makaatĩĩa nzĩa ĩte mbaĩlu na kũmanyanaa kĩ-mwĩĩ mo ene . 
Aũme o namo mekĩte oou . Nĩmaekete mũtuo wa kũmanyanaa kĩ-mwĩĩ na aka , na makakwatwa nĩ wendi wa kũmanyana kĩ-mwĩĩ o mo ene . Meĩkana maũndũ me nthoni ene kwa ene , na kwoou nĩmeyoseete ũsilĩlo ũla ũmaĩlĩte nũndũ wa mavĩtyo moo .
Nũndũ asu nĩmaleete kũmũmanya Ngai , Ngai nũmaekete matongoew'e nĩ mosũanĩo moo mataĩlĩte , na meke maũndũ mataĩlĩte kwĩkwa .
Mausũĩtwe nĩ mĩthemba yonthe ya mothũku , ũvuku , ĩtomo , na kwendea andũ ala angĩ ũthũku . O ta ũu mausũĩtwe nĩ kĩwĩu , wũaani , ĩteta , ũkengani , na ũseleke . Nĩ asukani ,
aneenanĩi ma naĩ , na nĩmamenete Ngai . Nĩ aumangani , me mĩyono , na ekathĩĩi ; kĩla ĩvinda mamanthaa nzĩa ya kwĩka naĩ , na maimew'aa asyai moo .
Nĩ atumanu , mayĩanĩasya ndeto syoo , na mai na wendo kana ĩnee kwa andũ ala angĩ .
Nĩmesĩ ũtwi wa Ngai , kana mũndũ ũla wĩkaa maũndũ ta asu aĩlĩtwe nĩ kĩkw'ũ . Ĩndĩ matindĩaa kwĩka maũndũ asu , na o na eka ũu , nĩmetĩkĩlanaa na andũ ala mekaa maũndũ asu .
We mũndũ ũla ũsilĩlaa andũ ala angĩ , ndwĩ na ũndũ wa kwĩlingya o na ethĩwa nue ũũ , nũndũ yĩla ũũsilĩla andũ ala angĩ na ũyĩka maũndũ o asu mo mekwĩka , wĩthĩawa ũyĩsilĩla we mwene . 
Nĩtwĩsĩ kana Ngai ekaa ũla waĩlu , yĩla ũkũsilĩla andũ ala mekaa maũndũ ma mũthemba ũsu .
Mũndũ we , yĩla ũũsilĩla andũ ala mekaa maũndũ asu na ũimeka we mwene , wĩona ta ũkavonoka ũsilĩlo wa Ngai ? 
Kana we ko wosaa ũseo wa Ngai na tei wake vamwe na wũmĩĩsyo wake oou ta kĩndũ kya mana ? We no ũũmanya kana kĩtumi kya ũseo ũsu wa Ngai nĩ kana eenda wĩlile kwondũ wa naĩ syaku ?
Ĩndĩ yu nũndũ wa wũmũ waku wa ngoo , na kũlea kwĩlila kwondũ wa naĩ syaku , ũendee na kũneneveesya ũkany'o waku mũthenyanĩ ũla Ngai ũkavuany'a ũthatu wake na kũsilĩla andũ kwa ũw'o . 
Nũndũ akatuva kĩla mũndũ kwĩanana na meko make .
Andũ ala mekaa nesa kĩla ĩvinda , maimantha ũkumyo na ndaĩa ya Ngai o vamwe na thayũ ũtathela , asu Ngai akamanenga thayũ wa tene na tene . 
Namo ala maatĩĩaa mawendi moo ene , na maleaa kũatĩĩa ũla w'o na kũatĩĩa ũla ũthũku , asu makakwatwa nĩ ũthatu na woo wa Ngai . 
Kũkeethĩwa thĩna na ũnyamao kwa kĩla mũndũ ũla wĩkaa ũla ũthũku ; mbee kwa Ayuti na kwa Andũ-ma-mbaĩ-ingĩ o namo .
Ĩndĩ andũ ala mekaa nesa , Ngai akamanenga ũkumyo , ndaĩa na mũuo ; mbee Ayuti na Andũ-ma-mbaĩ-ingĩ o namo . 
Nũndũ Ngai ti mwendeasya wa andũ .
Andũ ala matesĩ Mĩao ya Mwose meeka naĩ makasilĩlwa matekũtũmĩĩwa Mĩao . Namo andũ ala mesĩ Mĩao ĩsu ya Mwose , meeka naĩ makasilĩlwa na Mĩao . 
Andũ mayĩthĩawa me alũngalu methonĩ ma Ngai nũndũ wa kwĩthukĩĩsya Mĩao , ĩndĩ matalawa kwĩthĩwa me alũngalu nũndũ wa kwĩka ũndũ Mĩao ĩkwasya . 
Yĩla Andũ-ma-mbaĩ-ingĩ ala matesĩ Mĩao ya Mwose meeka ũndũ Mĩao ĩkwasya mateũmanya , mo ene nĩmonanasya kana nĩmesĩ kĩla kyaĩlĩte kwĩkwa , o na kau mai na Mĩao ya Mwose . 
Mĩkalĩle yoo yonanasya kana kĩla kĩwetetwe Mĩaonĩ nĩkĩandĩkĩtwe ngoonĩ syoo . Wasya woo wa ngoo o naw'o nũĩkĩĩthasya kana ũu nĩw'o . Nũndũ mavinda amwe mosũanĩo moo nĩmamonasya mavĩtyo moo , na mavinda angĩ maimatetea . 
Kwoou kwĩanana na Ũvoo ũũ Mũseo ngũtavany'a , kũkeethĩwa kũilyĩ ũu mũthenyanĩ ũla Ngai ũkasilĩla syĩmbithĩ sya ngoo sya andũ kwĩsĩla kwa Yesũ Klĩsto .
Amwe menyu mwĩyĩtaa Ayuti . Mwĩkwatasya Mĩao na kwĩkathĩĩaa kana mwĩ ma Ngai .
Nĩmũmanyĩĩtw'e Mĩaonĩ ũndũ Ngai ũkwenda mwĩkale , na ũndũ mũtonya kũnyuva ũndũ ũla mũseo . 
Mwaasya kana kwa w'o ninyw'ĩ mũkwataa ilalinda moko , na mwĩ kyeni kwa andũ ala me kĩvindunĩ ,
na nũndũ Mĩaonĩ nĩmũmanyaa kĩla ũndũ vyũ o vamwe na ũw'o w'onthe , mwonaa mwĩ atai ma andũ ala atumanu , na mwĩ amanyĩsya ma syana nini .
Inyw'ĩ ĩndĩ ala mũmanyĩasya , mũleaa kwĩmanyĩsya nĩkĩ ? Mũtavanasya mũkasya andũ maikoye , nĩkĩ mũyaa ?
O ta ũu mwaasya andũ maikalaalae , nĩkĩ mũũlaalaa ? Inyw'ĩ nĩmũmenete ngai sya mĩvw'anano , nĩkĩ mũyaa makalũnĩ ma ngai isu ?
Mwĩkathĩĩaa na kwasya mwĩ na Mĩao ya Ngai , nĩkĩ mwanangĩaa Ngai ndaĩa kwa kũtũla mĩao yake ? 
Maandĩko Matheu nĩmawetete makasya , “ Ĩsyĩtwa ya Ngai nĩyĩumangawa Andũnĩ-ma-mbaĩ-ingĩ nũndũ wenyu inyw'ĩ Ayuti . ”
Kwaĩkwa kwenyu kwĩ vata ethĩwa nĩmũkwataa Mĩao ya Ngai , ĩndĩ ethĩwa nĩmũmĩtũlaa , kwaĩkwa kwenyu no kwa mana .
Nĩkũlya , ethĩwa andũ ala mataĩkawa nĩmekwĩka ũndũ Mĩao ĩkwasya , kwa w'o Ngai ndakamosa o ta ala aĩke ?
Kwoou Andũ-ma-mbaĩ-ingĩ ala mate na mũtuo wa kwaĩkwa , ĩndĩ nĩmeanĩasya Mĩao ya Ngai , makamũsilĩla inyw'ĩ mwĩ na Mĩao mĩandĩke na mwĩ na mũtuo wa kwaĩkwa , ĩndĩ nĩmũtũlaa Mĩao ya Ngai .
Mũndũ ndatw'ĩkaa Mũyuti nũndũ wa kwĩthĩwa eoneka ailyĩ Mũyuti ; o na nzaĩko ĩla ya w'o ti ĩla ya nza ya mwĩĩnĩ .
Mũyuti ũla wa w'o nĩ ũla ũtw'ĩkaa Mũyuti kĩ-thayũnĩ na nzaĩko ĩla ya w'o nĩ ya ngoonĩ , naw'o ũsu nĩ wĩa wa Veva wa Ngai , na ti wa Mĩao . Mũndũ wa mũthemba ũsu anengawe ndaĩa nĩ Ngai na ti andũ .
Kwoou ve ũseo mwaũ mũndũ kwĩthĩwa e Mũyuti , kana ve ũunĩko mwaũ nthĩnĩ wa nzaĩko ? 
Kwa w'o ve moseo maingĩ ! Mbee motũmani ma Ngai manenganiwe kwa Ayuti . 
Nata ĩndĩ ethĩwa amwe moo mayaĩ na mũĩkĩĩo ? Kũlea kũĩkĩĩa kwoo nĩkũtuma Ngai atw'ĩka ti wa kũĩkĩĩwa ? 
Aiee , ti w'o ! Ngai aneenaa w'o kĩla ĩvinda , o na kau andũ nĩ akengani . Maandĩko Matheu nĩmawetete ĩũlũ wa Ngai makasya ,
“ Ndeto syaku ikoosawa kwĩthĩwa sya w'o yĩla waneena , na ũkasindaa ĩkoani yĩla ũũsila . ”
Ĩndĩ ethĩwa kwĩka naĩ kwitũ kwonanasya nesa kana Ngai ekaa ũla waĩlu , vaa twĩasya ata? Nĩtũtonya kwasya kana Ngai nĩwĩkaa naĩ yĩla ũkũtũkany'a ? Vaa nĩneena ta mũndũ . 
Aiee , ũu ti w'o ! Ta kethĩwa Ngai ti mwaĩlu , atonya ata kũsilĩla nthĩ ?
Andũ amwe nĩmatonya kwasya atĩĩ , “ Ethĩwa kwĩka naĩ kwakwa kũkatuma andũ mona nesa kana Ngai ekaa ũla waĩlu , na kwoou mayongeleela kũmũkumya , nĩkĩ nyie ngũtw'ĩĩwa kwĩthĩwa mũvĩtany'a ? ”
Ũu nĩ ta kwasya , “ Twĩkei naĩ nĩ kana ũndũ ũseo wũke kuma vo , ” o tondũ andũ amwe meũtũneenea naĩ mayasya atĩ tũmanyĩasya ũu . Andũ asu makasilĩlwa ũsilĩlo ũla ũmaĩlĩte .
Twĩasya ata ĩndĩ ? Ithyĩ Ayuti twĩ aseo kwĩ Andũ-ma-mbaĩ-ingĩ ? Aiee , ũu ti w'o o na vanini , nũndũ Ayuti o vamwe na Andũ-ma-mbaĩ-ingĩ onthe masumbĩkĩtwe nĩ naĩ , o tondũ naweta . 
Maandĩko Matheu maĩtye kana : “ Vai mũndũ o na ũmwe mũlũngalu methonĩ ma Ngai .
Vai ũmwe wĩ na ũmanyi , kana o na ũmũmanthaa Ngai .
Andũ onthe nĩmamũtiĩte Ngai , onthe matw'ĩkĩte ma mana . Vai mũndũ o na ũmwe wĩkaa ũla ũseo .
Mĩnuka yoo nĩyũwaĩthasya , na nĩmĩ syoo ineenaa ũvũngũ . Mĩneenele yoo ĩilyĩ ta sumu wa nzoka .
Vai kĩndũ kĩngĩ maneenaa eka iumo ila nthũku .
Mekatĩĩaa mũno kũũmĩsya na kũaa andũ .
Kw'onthe kũla mesĩla matiaa kwĩ kwanange na kwĩ mathĩna .
Mo mayĩsĩ kwĩkala na mũuo ,
o na mai na kĩkĩo kya Ngai . ”
Nĩtwĩsĩ kana maũndũ onthe ala mĩao ĩwetete , ĩmawetete kwa andũ onthe ala me ungu wa Mĩao . Mĩao ĩwetete maũndũ asu nĩ kana vaikethĩwe ũndũ mũndũ wĩlingya naw'o , na o ta ũu yonany'e kana Ngai akasilĩla andũ onthe ĩũlũ wa nthĩ .
Kwoou vai mũndũ ũkatw'ĩka mũlũngalu methonĩ ma Ngai , nũndũ wa kwĩthĩwa nĩwĩkaa ũndũ Mĩao ĩkwasya , nũndũ kĩla Mĩao yĩkaa nĩ kũtuma andũ mamanya naĩ nĩ myaũ .
Ĩndĩ yu nzĩa ĩla Ngai ũtw'ĩkĩthasya andũ kwĩthĩwa alũngalu nĩvuanĩtw'e , ĩndĩ ti kumana na ĩla mĩao , o na kau Mĩao ya Mwose na momanyĩsyo ma athani niwetete ĩũlũ wayo . 
Ngai atw'ĩkĩthasya andũ kwĩthĩwa alũngalu kwa nzĩa ya kwĩthĩwa na mũĩkĩĩo nthĩnĩ wa Yesũ Klĩsto , na ũu nĩ kwa andũ onthe ala maĩkĩĩaa Klĩsto . Vai kĩvathũkany'o , 
nĩkwĩthĩwa andũ onthe nĩmeekie naĩ na maivikĩaa ũkumyo wa Ngai .
Ĩndĩ kwa mumo ũla ũnenganĩtwe mana nĩ Ngai , onthe nĩmatw'ĩkĩthaw'a alũngalu kwĩsĩla kwa Yesũ Klĩsto ũla ũmovoasya .
Ngai amũnenganie ethĩwe nthembo , nĩ kana kwa kĩkw'ũ kyake , atw'ĩke nzĩa ĩla andũ kwa kũmũĩkĩĩa makaekeawa naĩ syoo . Ngai eekie ũu onany'e kana ekaa ũla waĩlu , nũndũ wũmĩĩsyonĩ wake , nĩwekalile oou ta ũtene naĩ ila andũ meekĩte navu tene .
Ngai eekie ũu nĩ kana onany'e ĩvindanĩ yĩĩ tũĩ kana we ekaa ũla ũlũngalu , na nĩwe ũtusaa mũndũ ũla ũmũĩkĩĩaa Yesũ kwĩthĩwa e mũlũngalu .
Nĩ kyaũ ĩndĩ tũtonya kwĩkathĩĩa nũndũ wakyo ? Vai kĩndũ ! Nĩ kyaũ kĩũtuma tũtekathĩĩa ? Nũndũ wa kwĩthĩwa na mũĩkĩĩo , na ti kwondũ wa kwĩthĩwa nĩtũkwataa mĩao .
Nĩkwĩthĩwa nĩtũkwona kana mũndũ atw'ĩkĩthaw'a mũlũngalu kwondũ wa kũĩkĩĩa , ĩndĩ ti ũndũ wa kwĩka ũndũ mĩao ĩkwasya .
Kana Ngai ko Ngai wa Ayuti me oka ? We tyo Ngai wa Andũ-ma-mbaĩ-ingĩ? Ĩĩ , nĩ Ngai wa Andũ-ma-mbaĩ-ingĩ o namo .
Nũndũ Ngai no ũmwe nake akatw'a Ayuti kwĩthĩwa alũngalu kwĩsĩla kũĩkĩĩanĩ kwoo , na o ta ũu aitw'a Andũ-ma-mbaĩ-ingĩ alũngalu kwondũ wa mũĩkĩĩo woo .
Nĩkũlya , kũu nĩ kwasya nĩtũtw'ĩkĩthye ĩla Mĩao kwĩthĩwa ta ĩte wĩa ? Aiee ! Ũu ti w'o . Vandũ va ũu , twĩĩka kũmĩlũlũmĩĩlya .
Twĩasya ata ĩndĩ , ĩũlũ wa Avalaamu ũmae waitũ ?
Kethĩwa atw'ĩkĩthiw'e mũlũngalu nũndũ wa kĩndũ weekie , ethĩwa na kĩndũ kya kwĩkathĩĩa nakyo , ĩndĩ ndekathĩĩa vala ve Ngai . 
Maandĩko Matheu maasya , “ Avalaamu nĩwamũĩkĩĩie Ngai , na kwondũ wa ũu Ngai amũtw'ĩĩa kwĩthĩwa mũlũngalu . ” 
Kwa mũndũ ũla ũthũkũmaa , mũsaala wake ndũtalawa ta mũthĩnzĩo , ĩndĩ ta kĩndũ ũthũkũmĩe .
Nake mũndũ ũla ũtekwatasya meko make , ĩndĩ wĩkwatasya Ngai ũla ũtusaa mũvĩtany'a kwĩthĩwa mũlũngalu , mũndũ ũsu akatw'ĩkĩthw'a mũlũngalu kwondũ wa mũĩkĩĩo wake . 
Ndeviti o nake awetie oou yĩla waneenaa ĩũlũ wa ũathimo kwa mũndũ ũla Ngai ũtw'ĩkĩthasya mũlũngalu na ti kwondũ wa meko make . Nĩwaisye :
“ Nĩ aathime andũ ala Ngai ũmaekeete mavĩtyo moo , na akamavetea naĩ syoo !
Nĩ mũathime mũndũ ũla Mwĩai ũtaendeeaa kũmũtalĩla naĩ syake ! ”
Nĩkũlya , ũathimo ũũ ũwetetwe nĩ kwa ala maĩkawa me oka ? Aiee ! Ũwetetwe o na kwa ala mataĩkawa . Nĩtwamina kwasya kana mũĩkĩĩo wa Avalaamu nĩw'o watumie Ngai amũtw'ĩĩa kwĩthĩwa mũlũngalu . 
Na ũu weekĩkie ĩndĩĩ ? Nĩ atanamba kwaĩkwa kana nĩ amina kwaĩkwa ? Kwa w'o nĩ atanamba kwaĩkwa ; ti amina kwaĩkwa .
Esie kwaĩkwa ĩtina ta kĩndũ kya kũĩkĩĩthya kana nĩwatw'ĩkĩthiw'e mũlũngalu nũndũ wa mũĩkĩĩo yĩla ũtaĩ mwaĩke . Kĩtumi kya ũu kyaĩ kũmũtw'a ĩthe wa andũ ala maĩkĩĩaa Ngai mate aĩke , na kũtalĩlwa ũlũngalu nĩ Ngai .
Ota ũu nĩ ĩthe wa andũ ala aĩke , na tyo kwondũ wa kwĩthĩwa nĩ aĩke , ĩndĩ o vamwe na kwĩthĩwa nĩmaatĩĩaa ngelekany'o ya mũĩkĩĩo ta ũla Avalaamu ĩthe waitũ waĩ naw'o atanaĩkwa .
Yĩla Ngai wathie Avalaamu na nzyawa syake kana akamanenga nthĩ ĩtw'ĩke yoo , ndaaĩka ũu nũndũ Avalaamu nĩweekaa ũndũ mĩao ĩkwasya , ĩndĩ nũndũ wa kwĩthĩwa mũĩkĩĩo wake nĩwatumie Ngai amũtw'a kwĩthĩwa mũlũngalu . 
Kethĩwa andũ ala maatĩĩa mĩao nĩmo maĩ manengwe ũtiĩwa ũsu , mũĩkĩĩo wĩthĩwa ũte na vata , na watho ũsu wĩthĩwa wĩ wa mana . 
Mĩao ĩetae ũthatu wa Ngai , ĩndĩ vala vate mĩao vai kũtũlwa kwa mĩao .
Kwoou watho wa Ngai waendanasya na mũĩkĩĩo nĩ kana wosawe ta mumo kuma kwa Ngai , na ũnenganĩtwe kwa nzyawa syonthe sya Avalaamu : Tyo kwa ala maatĩĩaa Mĩao , ĩndĩ o na kwa ala maĩkĩĩaa ta Avalaamu . We nĩ ĩthe waitũ ithyonthe , 
o tondũ Maandĩko Matheu maĩtye , “ Nĩnakũtw'a ĩthe wa mbaĩ mbingĩ . ” Avalaamu nĩwe ĩthe waitũ methonĩ ma Ngai ũla we waĩkĩĩie , nake nĩ Ngai ũla ũsyũkasya akw'ũ na wũmbaa syĩndũ ila itaaĩthĩwa . 
Avalaamu e na wĩkwatyo nĩwaĩkĩĩie vandũ vataĩ wĩkwatyo , kana akeethĩwa ĩthe wa mbaĩ mbingĩ o tondũ watavĩtw'e akewa atĩĩ , “ Nzyawa syaku ikeethĩwa syĩ mbingĩ ta ndata sya matunĩ . ”
Ndaaleela mũĩkĩĩonĩ o na asũanĩa kana mwĩĩ wake weanene na ũla mũkw'ũ , nũndũ aĩ na ũkũũ wa myaka vakuvĩ ĩana , kana asũanĩa ĩũlũ wa Sala mũka wake kwĩthĩwa e ngũngũ . 
Ndaakwatwa nĩ nzika sya kũlea kũĩkĩĩa kĩu Ngai wamwathie , ĩndĩ mũĩkĩĩo wake nĩwaendeeie kwĩthĩwa wĩ mũlũmu , akĩmũkumya Ngai .
Nĩweesĩ nesa kana Ngai nũtonya kwĩka kĩla wathanĩte . 
Kĩu nĩkyo kĩtumi Avalaamu, kwondũ wa mũĩkĩĩo , “ Ngai wamũtw'ĩĩie kwĩthĩwa mũlũngalu . ” 
Ndeto isu ikwasya , “ Ngai wamũtw'ĩĩie kwĩthĩwa mũlũngalu , ” iyaandĩkwa kwondũ wa Avalaamu e weka ,
ĩndĩ o na kwondũ witũ ithyĩ ala tũmũĩkĩĩa Ngai ũla wamũthayũũkisye Yesũ Mwĩai waitũ kuma kwa akw'ũ . 
Ngai amũnenganie Yesũ akw'e kwondũ wa naĩ sitũ , na amũthayũũkya nĩ kana tũtuwe kwĩthĩwa alũngalu . 
Yu nũndũ nĩtũtalĩtwe kwĩthĩwa alũngalu kwondũ wa mũĩkĩĩo , twĩ na mũuo na Ngai kwĩsĩla kwa Mwĩai waitũ Yesũ Klĩsto . 
Kwa nzĩa ya kwĩthĩwa twĩ na mũĩkĩĩonĩ nthĩnĩ wake , nĩtũlikĩtw'e mumonĩ wa Ngai ũla yu twĩkalaa nthĩnĩ waw'o . Kwoou nĩtũũtana nũndũ nĩtweteelete kũkwata ũkumyo wa Ngai .
Na ti ũu w'oka , nĩtũtanaa twĩ mathĩnanĩ , nũndũ nĩtwĩsĩ kana mathĩna maetae wũmĩĩsyo ,
naw'o wũmĩĩsyo ũetae ũlũmu , naw'o ũlũmu ũtũnengae wĩkwatyo. 
Wĩkwatyo ũũ ndũkatũsonokya , nũndũ Ngai nĩweekĩie wendo wake ngoonĩ sitũ kwa nzĩa ya Veva Mũtheu , ũla nĩ mũthĩnzĩo wa Ngai kwitũ .
Yĩla tũtaĩ twĩtethya , Klĩsto nĩwakwie kwondũ witũ ithyĩ avĩtany'a , ĩvindanĩ yĩla Ngai wanyuvĩte yavika . 
Ve vinya mũndũ kwĩyumya akw'e kwondũ wa mũndũ mũlũngalu , o na kau no vatonyeka mũndũ akeyumya akw'e kwondũ wa mũndũ mũseo .
Ĩndĩ Ngai nĩwatwonisye ũndũ ũtwendete mũno wĩana , nĩkwĩthĩwa yĩla twaĩ avĩtany'a , Klĩsto nĩwakwie kwondũ witũ . 
Mbee wa vau , yu nũndũ nĩtũtw'ĩtwe alũngalu kwĩsĩla kĩkw'ũnĩ kya Klĩsto , tũkatangĩĩwa nĩwe kuma ũthatunĩ wa Ngai .
Nĩkwĩthĩwa yĩla twaĩ amaitha ma Ngai , tweew'anĩthiw'e nake nĩ kĩkw'ũ kya Mwana wake . Ĩndĩ yu nũndũ nĩtũminĩte kwĩw'anĩthw'a na Ngai , mbee mũno ĩtina wa kwĩw'anĩthw'a , nĩtũũtangĩĩwa nĩ thayũ wa Mwana wake . 
Na ti ũu w'oka , ĩndĩ nĩtũũtana nthĩnĩ wa Ngai kwĩsĩla kwa Mwĩai waitũ Yesũ Klĩsto , ũla yu ũtwĩw'anĩthĩtye na Ngai .
Naĩ nĩyalikile kũũ nthĩ nũndũ wa mũndũ ũmwe , na naĩ ĩsu yaete kĩkw'ũ . Kwoou kĩkw'ũ nĩkyavikĩie andũ onthe nũndũ andũ onthe nĩmavĩtisye . 
Kwa w'o naĩ yaĩ kũũ nthĩ mĩao ĩtanamba kũnenganwe , ĩndĩ naĩ ndĩtalawa kũte mĩao . 
Ĩndĩ ũu wĩ o vo , kĩkw'ũ nĩkyeethĩiwe na ũkũmũ ĩũlũ wa andũ kuma ĩvinda ya Atamu kũvika ĩvinda ya Mwose , o na kwa ala matavĩtĩtye kwa kũtũla mwĩao ta Atamu . Atamu aĩ ngelekany'o ya Klĩsto ũla wesie kũka .
Ĩndĩ me elĩ ti ũndũ ũmwe , nũndũ mũthĩnzĩo ũla Ngai wanenganie ndũelekanw'a na ĩvĩtyo ya Atamu . Kwa w'o nũndũ wa ĩvĩtyo ya mũndũ ũmwe, kĩkw'ũ nĩkyavikĩie andũ onthe , ĩndĩ nĩ mbee mũno mumo wa Ngai na ũla mũthĩnzĩo Ngai ũnenganĩte kwĩsĩla mumonĩ wa mũndũ o ũmwe , Yesũ Klĩsto , kũmavikĩa andũ aingĩ . 
O ta ũu ũla mũthĩnzĩo wa Ngai wĩ kĩvathũkany'o na ũndũ ũla waumanie na ĩvĩtyo ya mũndũ ũsu ũmwe . Ũsilĩlo ũla wookie ĩtina wa ĩvĩtyo yĩu yĩmwe , watwie Atamu kwĩthĩwa mũvĩtany'a , ĩndĩ mũthĩnzĩo wa Ngai ũla wookie ĩtina wa andũ aingĩ kũvĩtya nĩwamatwie kwĩthĩwa alũngalu . 
Ethĩwa ĩndĩ nũndũ wa ĩvĩtyo ya mũndũ ũmwe , kĩkw'ũ nĩkyeethĩiwe na ũkũmũ ĩũlũ wa andũ onthe , nĩ mbee mũno kwa ala makwatĩte wingĩ wa mumo na wa ũla mũthĩnzĩo wa kũtuwa kwĩthĩwa alũngalu , mekwata thayũ ũtathela kwondũ wa mũndũ ũmwe , Yesũ Klĩsto .
Kwoou o ũndũ ĩvĩtyo ya mũndũ ũmwe yaetie ũsilĩlo kwa andũ onthe , now'o ũndũ wa ũlũngalu wĩkĩtwe nĩ mũndũ ũmwe ũtumaa andũ onthe methĩwa me alũngalu na kũmanenga thayũ . 
O ta ũu o ũndũ kũlea kwĩw'a kwa mũndũ ũmwe kwatumie andũ onthe matuwa kwĩthĩwa avĩtany'a , now'o naw'o wĩwi wa mũndũ ũmwe ũkatuma andũ aingĩ matuwa alũngalu .
Mĩao yookie nĩ kana mavĩtyo maingĩve , ĩndĩ vala naĩ yaingĩvĩĩie nĩvo naw'o mumo wa Ngai waingĩvĩĩie mũno mbee . 
Kwoou ĩndĩ , o ũndũ naĩ yĩna ũkũmũ kwa nzĩa ya kĩkw'ũ , now'o naw'o mumo wa Ngai ũsumbĩkaa kwa kũtw'ĩkĩthya andũ kwĩthĩwa alũngalu , na kũmalikya thayũnĩ ũtathela kwĩsĩla kwa Mwĩai waitũ Yesũ Klĩsto .
Twĩasya ata ĩndĩ ? Twaĩlĩte kũendeea na kwĩka naĩ nĩ kana mumo wa Ngai wingĩvĩĩe mũno mbee ?
Aiee , ũu ti w'o ! Maũndũnĩ ma naĩ ithyĩ nĩtwakwie , kwoou kũtonyeka ata tũendee na kwĩka naĩ ? 
Nũndũ nĩmwĩsĩ nesa kana ithyonthe ala twavatisiwe twĩthĩwe mũamba na Klĩsto Yesũ , twavatisiwe twĩthĩwe mũamba nake kĩkw'ũnĩ kyake . 
Kwoou kwĩsĩla ũvatisonĩ witũ , nĩtwakwie na twathikwa vamwe na Klĩsto , nĩ kana o ũndũ wathayũũkiw'e kuma kwa akw'ũ kwa ũtonyi mũnene wa Ĩthe wake , o naitũ twĩthĩwe tũtonya kwĩkala mwĩkalo mweũ .
Nũndũ ethĩwa tũkwatanĩtw'e nake kwa kũkw'a o tondũ we wakwie , o ta ũu tũkakwatanw'a nake kwa kũthayũũkw'a o tondũ we wathayũũkiw'e . 
Nĩtwĩsĩ kana ũmũndũ witũ wa tene nĩwambiwe vamwe na Klĩsto ngelany'onĩ , nĩ kana wendi witũ wa kwĩka naĩ wanangwe tũikasyoke kwĩthĩwa ngombo sya naĩ ĩngĩ .
Nũndũ yĩla mũndũ wakw'a ethĩawa athaw'a kuma vinyanĩ wa naĩ . 
Ethĩwa tũkw'ĩte vamwe na Klĩsto , nĩtũkũĩkĩĩa kana tũkeethĩwa thayũ vamwe nake .
Nĩtwĩsĩ kana Klĩsto nĩwathayũũkiw'e kuma kwa akw'ũ na ndakakw'a ĩngĩ ; kĩkw'ũ kĩina ũkũmũ ĩũlũ wake . 
Kĩkw'ũ kĩla wakwie , akwie kwondũ wa naĩ atakakw'a ĩngĩ ; naw'o thayũ ũla yu wĩkalaa , ekalaa kwondũ wa Ngai . 
Kwoou o nenyu ĩyosei ta mwĩ akw'ũ maũndũnĩ ma naĩ , ĩndĩ mwĩkale thayũ wenyu kwondũ wa Ngai nthĩnĩ wa Klĩsto Yesũ .
Mũikaeke naĩ yĩthĩwe na ũkũmũ ĩũlũ wa mĩĩ yenyu ĩla ĩkusaa , na kũtuma mwĩka mawendi ma mwĩĩ .
O na mũikaeke ĩmutha yenyu o na yĩmwe yĩtw'ĩke ya kwĩkaa naĩ . Vandũ va ũu , ĩnenganei kwa Ngai ta andũ mathayũũkĩtw'e kuma kĩkw'ũnĩ , na mũinengane mamutha menyu onthe kwake matũmĩwe kwa kwĩkaa ũla ũlũngalu . 
Naĩ ndyaĩlĩte kwĩthĩwa na ũkũmũ ĩũlũ wenyu ĩngĩ , nũndũ mũitongoew'e nĩ mĩao , ĩndĩ mũtongoew'e nĩ mumo wa Ngai .
Twĩasya ata ĩndĩ ? Twĩke naĩ nĩkwĩthĩwa tũitongoew'e nĩ mĩao ĩndĩ nĩ mumo wa Ngai ? Aiee , ũu ti w'o!
Nĩmũkũlya , inyw'ĩ no mwĩsĩ kana ethĩwa nĩmweenengane kwa mũndũ mũtw'ĩke ngombo syake na kũmwĩw'aa , mũtw'ĩkaa ngombo sya mũndũ ũsu mwĩw'aa ? Nĩmũtonya kũtw'ĩka ngombo sya naĩ na kwoou mũikw'a , kana mũkatw'ĩka ngombo mbĩwi sya Ngai na kwoou mũituwa kwĩthĩwa alũngalu .
Ĩvinda yĩ navu ĩtina mwaĩ ngombo sya naĩ , ĩndĩ yu nĩngũmũtũngĩa Ngai mũvea nũndũ mwĩthĩĩtwe mwĩ ewi vyũ kwĩanĩsya momanyĩsyo ala mwamanyĩiw'e , 
na o ta ũu ĩtina wa kũthaw'a kuma naĩnĩ , mũtw'ĩkĩte ngombo sya kwĩkaa ũla ũlũngalu . 
Nĩtũmĩa ndeto ii andũ matũmĩaa nũndũ wa wonzu wenyu wa kũelewa nĩ maũndũ . O ũndũ ĩvindanĩ yĩmwe mwanenganĩte mamutha menyu kwĩthĩwa ta ngombo sya kwĩkaa ũla ũvuku na kwĩkaa ũthũku mbee na mbee , o ta ũu yu no nginya mũnengane mamutha asu kwĩthĩwa ngombo sya kwĩkaa ũla ũlũngalu , nĩ kana mwĩthĩwe mwĩ atheu .
Yĩla mwaĩ ngombo sya naĩ , mwaĩ na ũthasyo wa kũlea kwĩka ũla ũlũngalu . 
Ĩndĩ mwakwatie ũtethyo mwaũ ĩvindanĩ yĩu kwa kwĩka maũndũ ala yu mũmew'ĩaa nthoni ? Mũminũkĩlyo wa maũndũ asu nĩ kĩkw'ũ ! 
Ĩndĩ yu nũndũ nĩmũthaĩtw'e kuma naĩnĩ na mũkatw'ĩka ngombo sya Ngai , ũtethyo ũla mũũkwata nĩ kũtuwa atheu , na mũthya wa ũu nĩ thayũ ũtathela . 
Nũndũ ĩtuvi ya naĩ nĩ kĩkw'ũ , ĩndĩ mũthĩnzĩo wa Ngai nĩ thayũ ũtathela kwĩsĩla kwa Mwĩai waitũ Yesũ Klĩsto .
Mbaitũ , vate nzika nĩmũkũelewa nĩ kĩla ngũmũtavya , nũndũ nĩneena na andũ mesĩ mĩao . Mĩao yovaa mũndũ ĩvindanĩ yĩla wĩ thayũ .
Kwa ngelekany'o , mũndũ mũka mũtwae nĩwovetwe nĩ mĩao kwa mũũme ĩvindanĩ yĩla mũũme wĩ thayũ . Ĩndĩ mũũme akakw'a , mũndũ mũka ũsu ethĩwa athaw'a kuma mĩaonĩ ĩsu . 
ta ũu mũndũ mũka ũsu akatwawa nĩ mũndũ-ũme ũngĩ mũũme e thayũ etwa kĩlaalai , ĩndĩ mũũme akakw'a , mũndũ mũka ũsu ethĩwa e na ũthasyo kwĩanana na mĩao , na akesa kũtwawa nĩ mũndũ ũngĩ ndetwa kĩlaalai .
Ũu now'o kũilyĩ kwenyu mbaitũ . Nĩmwakwie maũndũnĩ ma Mĩao kwĩsĩla mwĩĩnĩ wa Klĩsto nĩ kana mũtwawe nĩ ũngĩ , nake nĩ ũsu ũla wathayũũkiw'e kuma kwa akw'ũ , nĩ kana tũtonye kũmũsyaĩa Ngai ũsyao .
Yĩla twaĩ maũndũnĩ ma mwĩĩ , mawendi maitũ mathũku maamũkaw'a nĩ ĩla mĩao , na nĩmatethasya wĩa nthĩnĩ wa mamutha maitũ na kũsyaĩaa kĩkw'ũ ũsyao . 
Ĩndĩ yu kwa kũkw'a maũndũnĩ ma kĩu kyatwovete , nĩtũthaĩtw'e kuma Mĩaonĩ nĩ kana tũthũkũmae mwĩkalĩlenĩ mweũ wa Veva , na ti ũla mwĩkalĩlenĩ mũkũũ wa mĩao mĩandĩke .
Twĩasya ata ĩndĩ ? Mĩao yo nĩ naĩ ? Aiee , ũu ti w'o ! Kethĩwa ti ũndũ wa Mĩao , ndyĩthĩwa naamanya naĩ nĩ myaũ . Ndyĩthĩwa naamanya kwĩw'a ĩtomo nĩ kwĩka ata kethĩwa Mĩao ndyaasya , “ Ndũkew'e ĩtomo . ” 
Ĩndĩ naĩ ĩitũmĩa mwĩao ũsu, nĩyoonie mwanya wa kũtuma nĩthĩwa na ĩtomo ya kĩla mũthemba . Ĩndĩ vala vate mĩao , naĩ nĩ ta kĩndũ kĩkw'ũ .
Nyie ve ĩvinda naĩ thayũ yĩla mĩao ĩtaĩkw'o , ĩndĩ yĩla mwĩao wookie , naĩ yasyũka ,
na kwa nzĩa ĩsu nakw'a . Mwĩao ũsu , ũla waĩ wa kũete thayũ , kwakwa waetie kĩkw'ũ .
Nũndũ naĩ nĩyoonie mwanya mwĩaonĩ ũsu yangenga , na kwĩsĩla mwĩaonĩ o ũsu , yambũaa .
Kwoou ĩndĩ , Mĩao nĩ mĩtheu na ũla mwĩao nĩ mũtheu , nĩ mũlũngalu na nĩ mũseo .
Nĩkũlya , ũu nĩ kwasya kana kĩla kĩseo nĩkĩtumĩte nĩkw'a ? Aiee , ũu ti w'o! Naĩ nĩyo yeekie ũu ; nĩyambũaie ĩitũmĩa kĩla kĩseo nĩ kana yonanw'e kwĩthĩwa nĩ naĩ , na kwĩsĩla ũla mwĩaonĩ ĩtonye kũtw'ĩka nthũku mũno .
Nĩtwĩsĩ kana Mĩao nĩ ya veva , ĩndĩ nyie nĩ o mũndũ , nĩthooetw'e naĩnĩ ta ngombo . 
Ndieleawa nĩ kĩla nĩkaa , nũndũ kĩla nendaa kwĩka tikyo nĩkaa , na kĩla nĩmenaa kwĩka nĩkyo nĩkaa .
Yu ethĩwa nĩkaa kĩla ndekwenda kwĩka , nĩngwĩtĩkĩla kana Mĩao nĩ mĩseo . 
Kwoou ti inyie nĩkaa maũndũ asu mathũku ; naĩ ĩla yĩkalaa nthĩnĩ wakwa nĩyo yĩkaa maũndũ asu .
Nĩnĩsĩ kana vai ũndũ ũseo ũtũaa nthĩnĩ wakwa , kana kwa nzĩa ĩngĩ , ũtũaa ũmũndũnĩ wakwa . Nĩnĩthĩawa na wendi wa kwĩka ũla ũseo , ĩndĩ nditonya kũwĩka .
Nũndũ ũndũ ũla ũseo nendaa kwĩka ndiwĩkaa , ĩndĩ ũndũ ũla mũthũku ndendaa kwĩka nĩw'o nĩkaa . 
Ethĩwa ĩndĩ nĩkaa kĩla ndekwendaa kwĩka , kũu nĩkwonany'a kana ti inyie nĩkaa ũndũ ũsu , ĩndĩ nĩ naĩ ĩla ĩtũaa nthĩnĩ wakwa .
Kwoou nĩnĩmanyĩte ũũ nĩ ta mwĩao kana yĩla ngwenda kwĩka ũla ũseo , nĩthĩaa nĩnyuvie ũla ũthũku .
Nthĩnĩ ngoonĩ yakwa , nĩtanĩaa Mĩao ya Ngai ,
ĩndĩ nĩngwona mwĩao wa mũthemba ũngĩ ũũtethya wĩa mamuthanĩ makwa , naw'o wĩũkita mwĩao ũla wĩtĩkĩlĩtwe nĩ kĩlĩko kyakwa . Mwĩao ũsu ũndw'ĩkĩthĩtye ngombo ya mwĩao wa naĩ ũla wĩ mamuthanĩ makwa . 
Nyie ko nde thĩnanĩ ! Nũũ ũla ũkũndaanany'a na mwĩĩ ũũ ũũtuma nĩkw'a ?
Nĩmũtũngĩa Ngai mũvea , ũla ũkwĩka ũu kwĩsĩla kwa Mwĩai waitũ Yesũ Klĩsto . Kwoou ĩndĩ , nyie nĩ ngombo ya mĩao ya Ngai kĩlĩkonĩ , ĩndĩ mwĩĩnĩ nĩ ngombo ya mĩao ya naĩ .
Vai ũsilĩlo yu kwa ala me nthĩnĩ wa Klĩsto Yesũ . 
Nũndũ mwĩao wa Veva ũla ũtũnengae thayũ nthĩnĩ wa Klĩsto Yesũ , nũnthaĩtye kuma mwĩaonĩ wa naĩ na kĩkw'ũ .
Ngai nĩweekie kĩla Mĩao ĩtaĩ ĩtonya kwĩka nũndũ wa wonzu wa mũndũ . Kwa kũtũma Mwana wake mwene e na mwĩĩ ũvw'ana ĩno yaitũ yĩkaa naĩ , na ta nthembo kwondũ wa naĩ , nĩwaanangie naĩ nthĩnĩ wa mwĩĩ , 
nĩ kana maũndũ maĩlu ala Mĩao yendaa mekwe , matonye kwĩanĩw'a nthĩnĩ waitũ ithyĩ ala twĩkalaa kwĩanana na maũndũ ma kĩ-veva , na ti kwĩanana na maũndũ ma kĩ-mũndũ .
Nũndũ andũ ala mekalaa kwĩanana na maũndũ ma kĩ-mũndũ masũanĩaa o maũndũ ma kĩ-mũndũ , ĩndĩ ala mekalaa kwĩanana na maũndũ ma kĩ-veva masũanĩaa o maũndũ ma kĩ-veva . 
Mosũanĩo ma kĩ-mũndũ maetae kĩkw'ũ , namo mosũanĩo ma kĩ-veva maetae thayũ na mũuo .
Kwa kĩtumi kĩu , andũ ala maatĩĩaa mosũanĩo ma kĩ-mũndũ nĩ amaitha ma Ngai , nũndũ maikwataa Mĩao ya Ngai , na kwa w'o maitonya kũmĩkwata . 
Andũ ala maatĩĩaa mawendi ma mĩĩ yoo maitonya kũmwendeesya Ngai .
Ĩndĩ inyw'ĩ mũyĩkalaa kwĩanana na maũndũ ma kĩ-mũndũ ; mwĩkalaa kwĩanana na maũndũ ma kĩ-veva nĩkwĩthĩwa Veva wa Ngai atwĩe nthĩnĩ wenyu . Mũndũ ũla ũte na Veva wa Klĩsto , ũsu ti wake .
Ĩndĩ ethĩwa Klĩsto atwĩe nthĩnĩ wenyu , o na kau mĩĩ yenyu nĩ mĩkw'ũ kwondũ wa naĩ , veva wenyu wĩ thayũ nũndũ wa kũtw'ĩkĩthw'a alũngalu . 
Ethĩwa Veva wa Ngai ũla wamũthayũũkisye Yesũ kuma kwa akw'ũ atwĩe nthĩnĩ wenyu , Ngai ũsu wathayũũkisye Klĩsto Yesũ kuma kwa akw'ũ , akathayũũkya mĩĩ yenyu o nayo ĩla ĩkusaa aitũmĩa Veva wake ũla ũtwĩe nthĩnĩ wenyu .
Kwoou ĩndĩ mbaitũ , twĩ na thiĩ , na ti wa kwĩkala kwĩanana na maũndũ ma kĩ-mũndũ .
Nũndũ mwekala kwĩanana na mawendi ma mĩĩ yenyu , nĩmũũkw'a . Ĩndĩ ethĩwa kwa nzĩa ya Veva nĩmũũmina meko ma mwĩĩ , nĩmũkwĩkala thayũ . 
Andũ onthe ala matongoeaw'a nĩ Veva wa Ngai , asu nĩmo syana sya Ngai .
Nũndũ Veva ũla mũnengetwe ti wa kũmũtw'a ngombo sya w'ĩa ĩngĩ , ĩndĩ mũnengetwe Veva wa kũmũtw'a syana sya Ngai , na nĩ kwa Veva ũsu tũmwĩkaĩlaa Ngai tũimwĩta , “ Nau , Asa . ” 
Veva o ũsu nũkũsĩĩaa vamwe na maveva maitũ kana ithyĩ twĩ syana sya Ngai . 
Nayu nũndũ twĩ syana sya Ngai , tũkakwata ũtiĩwa w'onthe ũla Ngai wiĩe andũ make , na o ta ũu tũkakwata ũtiĩwa vamwe na Klĩsto , nũndũ ethĩwa kwa w'o tũthĩnaw'a vamwe na Klĩsto , tũkakumw'a vamwe nake .
Nosaa mathĩna ma ĩvinda yĩĩ tũĩ oou ta kĩndũ kya mana , ngĩmaelekany'a na ũkumyo ũla ũkavuanw'a kwitũ .
Syũmbe syonthe nĩsyeteelaa na mea maingĩ Ngai avuany'e syana syake .
Nũndũ syũmbe nĩsyatw'ĩkĩthiw'e kwĩthĩwa itetonya , ti kwa ngenda yasyo , ĩndĩ nũndũ wa kwĩthĩwa Ngai endie kwĩthĩwe kũilyĩ ũu . Ĩndĩ ũu wĩ o vo , ve na wĩkwatyo
kana mũthenya ũmwe Ngai nũkovosya syũmbe o nasyo nĩ kana iikakwatwe nĩ wanangĩko , na kũilikya ũkumyonĩ wa syana sya Ngai . 
Nĩtwĩsĩ kana kũvika o na yu , syũmbe syonthe nilumaa nĩ woo ta wa mũndũ mũka ũkwaũnya .
Ĩndĩ ti syũmbe syĩ syoka iũluma nĩ woo , ithyĩ o naitũ ala Veva ũtwĩe nthĩnĩ waitũ ta mũthĩnzĩo wa mbee wa Ngai , no tũlumaa nthĩnĩ waitũ tweteelete Ngai atũtw'ĩkĩthye syana syake kwa kwovosya mĩĩ yaitũ .
Nũndũ kwa wĩkwatyo nĩtwoovoiwe , ĩndĩ wĩkwatyo wa kĩndũ mũndũ ũminĩte kũkwata ti wĩkwatyo , nũndũ nũũ ũla wĩkwatasya kũkwata kĩndũ wĩ nakyo ? 
Ĩndĩ ethĩwa twĩĩkwatya kũkwata kĩndũ tũtanamba kũkwata , twĩkyeteela na wũmĩĩsyo .
O ta ũu Veva nũtũtetheeasya wonzunĩ witũ . Ithyĩ tũyĩsĩ ũndũ twaĩlĩte kũvoya , ĩndĩ Veva mwene nũtũvoyeaa kũla kwĩ Ngai na kũluma kũtaweteka  . 
Nake Ngai ũla wonaa kĩla kĩ ngoonĩ ya mũndũ , nĩwĩsĩ kĩla Veva ũsu ũkwenda , nũndũ Veva ũsu avoyeaa andũ ma Ngai kwĩanana na kwenda kwa Ngai .
Nĩtwĩsĩ kana nthĩnĩ wa maũndũ onthe Ngai atethasya wĩa nĩ kana ameke nesa ala mamwendete , namo nĩ ala wĩtĩte kwĩanana na mũvango wake . 
Nĩkwĩthĩwa asu Ngai wanyuvie kuma tene nĩmo wavangie kuma tene mavw'ananw'e na Mwana wake , na nĩ kana ũ Mwana ethĩwe wa mbee katĩ wa syana mbingĩ sya mũsyĩ ũmwe . 
Na kwoou asu Ngai wavangie kuma tene nĩwametie , na asu weetie nĩwamatwie alũngalu , na asu watwie alũngalu nĩwamalikilye ũkumyonĩ wake .
Kumana na maũndũ asu onthe tũtonya kwasya ata ? Ethĩwa Ngai e ngalĩko ĩla yaitũ , nũũ ũla ũtonya kũtwĩka ũndũ ?
Ngai ũla ũtaamwĩw'ĩa tei Mwana wake mwene , ĩndĩ wamumisye ethĩwe nthembo kwondũ witũ ithyonthe , akalea ata kũtũnenga o ta ũu syĩndũ ila ingĩ syonthe ?
Nũũ ũla wĩsikata anyuve ma Ngai ? Ngai mwene nĩwe ũmatusaa kwĩthĩwa alũngalu !
Nũũ ĩndĩ ũla wĩmasilĩla ? Vai ũmwe ! Klĩsto Yesũ ũla wakwie , ĩĩ , na mbee wa vau , wathayũũkiw'e kuma kwa akw'ũ , e ngalĩko ya kw'oko kwa aũme kwa Ngai aitũvoyea .
Nũũ ũla wĩtũvathany'a na wendo wa Klĩsto ? Nĩ monyamao , kana woo , kana thĩna , kana nzaa , kana ndw'ĩkĩwa , kana mũisyo , kana kĩkw'ũ ? 
O tondũ Maandĩko Matheu maĩtye , “Kwondũ waku twĩthĩawa mũisyonĩ wa kũawa kĩla mũthenya , twosawa ta malondu ma kũthi kũthĩnzwa . ”
Aiee , maũndũnĩ asu onthe twĩ na ũsindi mũnene kwondũ wake ũla watwendie . 
Nũndũ nyie nĩnĩsĩ nesa ki kana vai kĩndũ kĩtonya kũtũvathany'a na wendo wa Ngai : Kĩkw'ũ kana thayũ , kana alaĩka , kana mavinya angĩ ma ĩtunĩ , kana maũndũ ma yu , kana ala makoka , kana monene ,
kana kĩndũ kĩ ĩũlũ wa nthĩ , kana kĩ na ku nthĩ , kana kĩndũ o na kĩva katĩ wa syonthe ila syaaũmbwa , vai kĩmwe kĩkethĩwa kĩtonya kũtũvathany'a na wendo wa Ngai ũla twĩ naw'o nthĩnĩ wa Klĩsto Yesũ Mwĩai waitũ .
Nĩneena w'o nthĩnĩ wa Klĩsto , ndiũneena ũvũngũ . Wasya wakwa wa ngoo ũtongoew'e nĩ Veva Mũtheu , nũũkũsĩĩa kana  
nĩ na kyeva kĩnene na woo ũtathimĩka ngoonĩ yakwa . 
Nũndũ nenda nyie mwene ngethĩwa nĩ mũumanĩe na nĩmũvete kuma vala ve Klĩsto kwondũ wa ana-a-asa , andũ ma mbaĩ yakwa ,
namo nĩ andũ ma Ĩsilaeli . Ngai nĩwamanyuvie methĩwe syana syake , na amony'a ũkumyo wake . Nĩwaseũvisye motianĩo namo na amanenga Mĩao . Mathaithaa Ngai kwa nzĩa ĩla ya w'o , na nĩmakwatĩte mawatho make . 
Nĩ nzyawa sya ala aaũmau me nguma , na mũthya Klĩsto ta mũndũ , nĩ wa mbaĩ yoo . Ngai ũla ũsumbĩkĩte kĩla kĩndũ nakathwe tene na tene ! Ameni .
Nyie ndikwasya kana kĩla Ngai wathanie nĩkyaleile kwĩanĩa , nũndũ ti andũ onthe ma Ĩsilaeli anyuve ma Ngai .
O ta ũu ti nzyawa syonthe sya Avalaamu italawa kwĩthĩwa nzyawa syake w'o , o tondũ Maandĩko Matheu maĩtye , “ No nzyawa sya Isaka iketwa nzyawa syaku . ”
Ũu nĩ kwasya kana ti nzyawa syonthe sya Avalaamu italawa kwĩthĩwa syana sya Ngai . No nzyawa ila Ngai wathanie italawa kwĩthĩwa syana sya Avalaamu .
Nĩkwĩthĩwa Ngai nĩwamwathĩte Avalaamu akamwĩa atĩĩ , “ Ĩvindanĩ ta yĩĩ mwaka ũngĩ , ngasyoka na Sala akeethĩwa na mwana . ” 
O na ti ũu w'oka ; Laveka o nake nĩwaitavie mavatha ma ĩthe ũmwe , nake nĩ ũmae waitũ Isaka .
Nĩ kana Ngai onany'e kana nĩwe ũnyuvaa , syana isu o na itanamba kũsyawa kana kwĩka ũndũ mũseo kana mũthũku , 
nĩwamwĩie Laveka atĩĩ , “ Ũla mũkũũ nũkathũkũma mũinae . ” Kwoou kũnyuva kwa Ngai kũendanasya na kwenda kwake mwene na ti meko ma mũndũ . 
Ũu nĩ kwĩanana na ũndũ Maandĩko Matheu maĩtye , “ Nĩnamwendie Yakovo ĩndĩ nĩnamũmenie Esaũ . ”
Twĩasya ata ĩndĩ ? Nĩtũtonya kwasya kana Ngai ndaatĩĩaa ũw'o ? Aiee , ũu ti w'o ! 
Ngai nĩwamwĩie Mwose atĩĩ , “ Ngeew'ĩa tei mũndũ ũla ngwenda kwĩw'ĩa tei , na ngeew'ĩa ĩnee mũndũ ũla ngwenda kwĩw'ĩa ĩnee . ”
Kwoou kĩla kĩndũ kĩendanasya na tei wa Ngai , ĩndĩ ti wendi wa mũndũ kana meko make .
Nĩkwĩthĩwa Maandĩkonĩ Matheu Ngai nũmwĩĩte mũsumbĩ wa Misili atĩĩ , “ Nĩkũtw'ĩte mũsumbĩ nĩ kana kwĩsĩla kwaku nonany'e vinya wakwa , na nĩ kana ĩsyĩtwa yakwa yĩmanyĩke nthĩ yonthe . ” 
Kwoou ĩndĩ , Ngai ew'ĩaa tei mũndũ ũla wenda kwĩw'ĩa tei , na omasya ngoo ya mũndũ ũla wenda kũmũmya ngoo .
Ũmwe wenyu nũtonya kũmbĩa atĩĩ , “ Ethĩwa kũilyĩ ũu , nĩkĩ ĩndĩ Ngai ũtwonaa na mavĩtyo ? Nũũ ũla ũtonya kũsiĩĩa kwenda kwake ? ”
Ĩndĩ we mũndũ , nue ũũ ũsũngĩane na Ngai ? Mbisũ yoombwa nĩtonya kũkũlya ũla wamyũmba , “ Wĩmbũmbaa nĩilyĩ ũũ nĩkĩ ? ” 
Mũmbi wa mbisũ kwa w'o e na mwanya wa kũtũmĩa yũmba yake ũndũ ũkwenda , akaseũvya kuma yũmbanĩ yĩmwe syĩndũ ilĩ : Kĩmwe kĩkethĩwa kĩ kya kũtũmĩawa mavindanĩ ma mwanya , na kĩla kĩngĩ o mavindanĩ ala angĩ .
Ũu now'o kũilyĩ kwa Ngai . Nĩwendie kwonany'a ũthatu wake na kũvuany'a vinya wake kwa onthe ala maĩ makomane na ũthatu wake na maaĩlĩtwe nĩ kũminwa , ĩndĩ eethĩwa na wũmĩĩsyo mwingĩ nthĩnĩ wa kũmĩanĩsya namo . 
O ta ũu nĩwendie kũvuany'a wingĩ wa ũkumyo wake kwa onthe ala waĩ amew'ĩe tei , na waĩ amombanĩtye makwate ũkumyo wake .
Ithyĩ twĩ asu weetie , na ti kuma kwa Ayuti me oka , ĩndĩ o na kuma kwa Andũ-ma-mbaĩ-ingĩ .
Ũu nĩw'o Ngai ũneenete ĩvukunĩ ya Osea akasya atĩĩ , “ Andũ mataĩ makwa , nĩngameta , ‘ Andũ makwa . ’ Na mbaĩ ndamyendete , nĩngamĩta  , Mwendwa wakwa . ’
Na vandũnĩ o vala meeĩiwe , ‘ Inyw'ĩ mũi andũ makwa . ’ O vau nĩmaketwa , ‘ Syana sya Ngai ũla wĩ thayũ . ’  ”
Nake mwathani Ĩsaia nũkũneena na wasya mũnene ĩũlũ wa Ĩsilaeli ayasya atĩĩ , “ O na ethĩwa andũ ma Ĩsilaeli nĩ aingĩ ta kĩthangathĩ kya ũkanga , no avũthũ makatangĩĩwa , 
nũndũ Mwĩai nũkumya ũtw'ĩo wake ĩũlũ wa nthĩ akatĩĩe na aminĩte . ” 
Ũu nĩ kwĩanana na ũndũ Ĩsaia waneenete navu mbeenĩ , “ Keka Ngai Mwene Ũtonyi W'onthe watũtiĩie nzyawa imwe , twĩthĩwa tweekie o ta Sondomu na Ngomola . ”
Twĩasya ata ĩndĩ ? Andũ-ma-mbaĩ-ingĩ ala mataamantha kwĩthĩwa alũngalu nĩmatw'ĩkĩte alũngalu , na ũu nĩ kwondũ wa mũĩkĩĩo .
Ĩndĩ mo andũ ma Ĩsilaeli , ala mamanthaa kwĩthĩwa alũngalu , mayaatw'ĩka alũngalu kwa kũkwata mĩao . 
Nĩkĩ ? Nũndũ maatĩĩaa meko moo vandũ va mũĩkĩĩo . Nĩmatulilw'e nĩ yĩla ĩvia yĩtulasya andũ , 
yĩla yĩwetetwe Maandĩkonĩ Matheu : “ Sisyai , nĩngwia nthĩnĩ wa Saioni ĩvia yĩkatulasya andũ , na ĩvia ĩnene yĩkatumaa mavalũka . Ĩndĩ ũla ũmũĩkĩĩaa ndakasonokw'a . ”
Mbaitũ , wendi wa ngoo yakwa na mboya syakwa kwa Ngai , nĩ kwondũ wa andũ ma Ĩsilaeli movow'e .
Nyie no numye ũkũsĩ vandũ voo , kana me na kwĩnengane kũnene ũthũkũminĩ wa Ngai , ĩndĩ kũyumanĩte na ũmanyi ũla wa w'o .
Nũndũ wa kwĩthĩwa mayĩsĩ ũndũ Ngai ũtw'ĩkĩthasya andũ alũngalu , na memantha nzĩa yoo ene , nĩmaleete kũatĩĩa nzĩa ĩla Ngai ũtũmĩaa kũtw'ĩkĩthya andũ alũngalu . 
Klĩsto nĩwaminie maũndũ ma Mĩao , nĩ kana andũ onthe ala meethĩwa na mũĩkĩĩo matw'ĩkĩthw'e alũngalu .
Mwose aeleisye kana mũndũ ũla wĩkalaa kwĩanana na ũlũngalu ũla wũkaa kwa kũkwata Mĩao , ũsu akekala thayũ nũndũ wayo . 
Ĩndĩ ũlũngalu ũla wũkaa kumana na mũĩkĩĩo wĩweta atĩĩ , “ Ndũkekũlye na ngoo : ‘ Nũũ ũla ũkwambata ĩtunĩ ? ’ (Naw'o nĩ , akamũtheesye Klĩsto kũũ nthĩ .) 
na ndũkakũlye , ‘ Nũũ ũla ũkũtheea vala maveva ma ala akw'ũ mekalaa ? ’ ” (Naw'o nĩ , akamũthayũũkye Klĩsto kuma kwa akw'ũ) . 
Namo Maandĩko Matheu maasya ata ? “ Ũvoo wa Ngai wĩ vakuvĩ naku ; wĩ kanyw'anĩ waku na wĩ ngoonĩ yaku , ” naw'o nĩ ũvoo wa mũĩkĩĩo ũla tũtavanasya .
Ethĩwa ũkakũsĩĩa na kanyw'a waku kana Yesũ nĩ Mwĩai , na ũyĩĩkĩĩa na ngoo yaku kana Ngai nĩwamũthayũũkisye kuma kwa akw'ũ , ũkatangĩĩwa . 
Nũndũ mũndũ aĩkĩĩaa na ngoo na aitw'ĩkĩthw'a mũlũngalu , na akũsĩĩaa na kanyw'a na aitangĩĩwa . 
Maandĩko Matheu maĩtye atĩĩ , “ Ũla ũmũĩkĩĩaa ndakasonokw'a . ” 
Ũndũ ũũ ũwetetwe kwa andũ onthe , nũndũ vai kĩvathũkany'o kya Mũyuti na Mũndũ-wa-mbaĩ-ingĩ ; Mwĩai o ũmwe nĩwe Mwĩai woo onthe , na nĩ mũlau kwa onthe ala mamũvoyaa . 
Nũndũ Maandĩko Matheu maĩtye , “ Mũndũ o na wĩva ũla ũkekaĩla ĩsyĩtwa ya Mwĩai akatangĩĩwa . ”
Ĩndĩ andũ matonya ata kũmwĩkaĩla ũla mataamwĩtĩkĩla ? Na makamwĩtĩkĩla ata mataaĩw'a ũvoo wake ? Na makawĩw'a ata matatavĩtw'e nĩ mũndũ ? 
Namo andũ matonya ata kũtavany'a mate atũme ? O tondũ Maandĩko Matheu maĩtye , “ Kote ũndũ mũseo kũka kwa atũmwa ala maetae Ũvoo Mũseo ! ” 
Ĩndĩ ti andũ onthe metĩkĩlĩte Ũvoo Mũseo . Mwathani Ĩsaia nĩwaĩtye atĩĩ , “ Mwĩai , nũũ ũla wĩtĩkĩlĩte kĩla wĩw'ĩte kuma kũla tũĩ ? ”
Kwoou ĩndĩ mũĩkĩĩo wũkaa kwa kwĩw'a Ũvoo , naw'o Ũvoo wũkaa kwĩsĩla kũmũtavany'a Klĩsto .
Ĩndĩ nĩngũkũlya atĩĩ , “ Mo nomaawĩw'a ? ” Kwa w'o nĩmawĩwie , o tondũ Maandĩko Matheu mekwasya , “ Wasya woo nĩwatũnganie nthĩ yonthe ; ndeto syoo nĩsyavikie kĩla vandũ ĩũlũ wa nthĩ . ”
O ĩngĩ nĩngũkũlya : “ Andũ ma Ĩsilaeli mo nomaaelewa ? ” Mwose nĩwe wa mbee kũsũngĩa . Nĩwaisye atĩĩ , “ Ngatuma andũ makwa Ĩsilaeli mew'ĩa kĩwĩu andũ matatalawa kwĩthĩwa mbaĩ ; ngatũmĩa mbaĩ ya andũ atumanu nĩmathatye . ”
Mwathani Ĩsaia nake nũneenete ateũkĩa akasya : “ Nĩnonekete nĩ andũ mataamantha , nĩnĩyonanĩtye kwa andũ mataakũlya ũvoo wakwa . ”
Ĩndĩ nũneenete ĩũlũ wa Ĩsilaeli akasya atĩĩ , “ Mũthenya w'onthe ndindie nĩtambũũkĩtye moko nĩthokye andũ ang'endu na mbaa matũ . ”
Kwoou nĩkũlya atĩĩ , “ Ngai ko ũleete andũ make ? ” Aiee , ũu ti w'o ! Nyie mwene nĩ Mũĩsilaeli , nzyawa ya Avalaamu , na nĩ wa mbaĩ ya Mbengyameni .
Ngai ndaleete andũ make ala wanyuvie kuma tene . Nĩmwĩsĩ ũndũ Maandĩko Matheu maĩtye vala Eliya ũkũnyungunyĩsya kũla kwĩ Ngai ĩũlũ wa andũ ma Ĩsilaeli ayasya atĩĩ , 
“ Mwĩai , nĩmoaĩte athani maku na makaomboanga ithembeo syaku . No inyie nĩ nyioka ndialĩte , nayu o nakwa meenda kũmbũaa . ” 
Ĩndĩ nake Ngai amũsũngĩie ata ? “ Nyie nĩnĩtialĩlye andũ ngili mũonza ala mataathaitha Mbaali ngai ya mũvw'anano . ”
Kwoou o na ĩvindanĩ yĩĩ ve andũ matialĩte , ala manyuvĩtwe kwa mumo wa Ngai . 
Ethĩwa ĩndĩ nĩ kwa mumo wa Ngai , kũnyuvwa kũyumanaa na meko ma mũndũ ; kethĩwa nĩ ũu , kwa w'o mumo wĩthĩwa ũte mumo .
Kũilyĩ ata ĩndĩ ? Andũ ma Ĩsilaeli mayaaona kĩla mamanthaa . No andũ anyuve makyonie ; ala angĩ nĩmoomiw'e ngoo .
O tondũ Maandĩko Matheu maĩtye , “ Ngai nĩwamanengie veva wa kwĩthĩwa matasũanĩa , metho matona nthĩ , na matũ matew'a nthĩ kũka kũvika o na ũmũnthĩ . ” 
Nake Ndeviti aĩtye : “ Makwatĩaw'e mbokanĩ syoo , na iitw'ĩka ũluluutĩkyo na ũkũno kwoo .
Matw'ĩke ilalinda wĩthĩe mayona nthĩ , na maikunguutasya nĩ thĩna matukũ onthe . ”
Kwoou nĩkũlya atĩĩ , “ Ayuti nĩmaluluutĩkile mavalũka vyũ ? ” Aiee , ũu ti w'o! Ĩndĩ nũndũ wa mavĩtyo moo , ũtangĩĩo nĩwaendie kwa Andũ-ma-mbaĩ-ingĩ , nĩ kana Ayuti mamew'ĩe kĩwĩu . 
Ethĩwa ĩndĩ kũvĩtya kwoo kwaeteie nthĩ ũathimo mwingĩ , na kũvalũka kwoo kwaetee Andũ-ma-mbaĩ-ingĩ ũathimo mwingĩ , kũsyokea Ngai kwoo kũkaete ũathimo wĩana ata ?
Yu nĩneena nenyu inyw'ĩ Andũ-ma-mbaĩ-ingĩ . Nũndũ nyie nĩ mũtũmwa kwa Andũ-ma-mbaĩ-ingĩ , nĩngũkumya ũthũkũmi wakwa , 
nĩ kana ndonye kwĩw'ĩthya andũ ma mbaĩ yakwa kĩwĩu na kũtangĩĩa amwe moo . 
Nũndũ ethĩwa kũlewa kwoo kwaetie wĩw'anĩthyo katĩ wa andũ ala angĩ ĩũlũ wa nthĩ na Ngai , kwĩtĩkĩlwa kwoo kũkaete kyaũ eka kũthayũũka kuma kwa akw'ũ ?
Ethĩwa mũkate ũla wa mbee nĩwaumĩw'a Ngai , mĩkate ĩla ĩngĩ yonthe nĩ yake o nayo . Na ethĩwa mĩi ya mũtĩ nĩyaumĩw'a Ngai , mbonge nĩ syake o nasyo . 
Mbonge imwe sya mũthata ũvandĩtwe mũũndanĩ nĩsyatemangiwe , nenyu Andũ-ma-mbaĩ-ingĩ , ala mwaĩ ta mbonge sya mũthata ũmeete kĩthekanĩ mwakundanw'a vandũ vasyo , nĩ kana mũkwatae ũnou wa mũthata ũsu . 
Kwoou ethĩwa nĩmũkwĩyona , mũikeyonee mbonge isu ; lilikanai kana ti inyw'ĩ mũkwatĩĩaa mĩi , ĩndĩ mĩi nĩyo ĩmũkwatĩĩaa .
Nĩmũtonya kwasya atĩĩ , “ Mbonge syatemangiwe nĩ kana tũkundanw'e vandũ vasyo . ” 
Ũu nĩw'o , matemangiwe nũndũ wa kũlea kwĩthĩwa na mũĩkĩĩo , nenyu mwĩ vo nũndũ mwĩ na mũĩkĩĩo . Ĩndĩ mũikeyone ; vandũ va ũu ĩthĩwai na w'ĩa . 
Nũndũ ethĩwa Ngai ndaaekana na mbonge ila syatwĩe vo , ti inyw'ĩ ũkaekana nenyu .
Kwoou yu nĩmũkwona ũndũ Ngai ũseũvĩte na ũndũ ũkalĩkĩte . Nĩmũkalĩku kwa ala mavalũkĩte , ĩndĩ nĩ mũseo kwenyu ethĩwa nĩmũkũendeea kwĩkala ũseonĩ wake . Mwaema , o nenyu no ũkũmũtemanga . 
Ayuti o namo ethĩwa nĩmekũekana na kũlea kwĩthĩwa na mũĩkĩĩo , nĩmekũkundanw'a ĩngĩ nĩkwĩthĩwa Ngai e na ũtonyi wa kũmatũngĩĩa o ĩngĩ vala meethĩawa . 
Nĩkwĩthĩwa ethĩwa inyw'ĩ nĩmwatemiwe kuma mũthatanĩ ũla kwa w'o waĩ wa kĩthekanĩ , na mwakundanw'a na mũthata ũvandĩtwe mũũndanĩ , o yĩla ũu nĩ ũndũ ũtethĩawa , nĩ laisi ata kwa Ngai kũkwatany'a mbonge isu syatemiwe na mũthata ũla syaumie ?
Mbaitũ , nĩngwenda mũmanye kĩmbithĩ kĩĩ mũikese kwona ta mwĩ oĩ mũno : Wũmũ wa andũ ma Ĩsilaeli ũkaendeea kũvika Andũ-ma-mbaĩ-ingĩ onthe moke kwa Ngai .
Nĩvo ĩndĩ andũ onthe ma Ĩsilaeli metangĩĩwa . O tondũ Maandĩko Matheu maĩtye , “ Mũtangĩĩi akooka kuma Saioni , na akaveta mothũku onthe ma nzyawa sya Yakovo .
Ũũ nĩw'o ũtianĩo wakwa namo , yĩla ngamavetea naĩ syoo . ”
Ngalĩkonĩ ya Ũvoo Mũseo , Ayuti matw'ĩkĩte amaitha ma Ngai , ĩndĩ ũu weethĩwa ũtethyo kwenyu inyw'ĩ Andũ-ma-mbaĩ-ingĩ . Ĩndĩ nayo ngalĩkonĩ ya kũnyuvwa , mo nĩ anyanyae ma Ngai nũndũ wa kĩla Ngai wathie aaũmae moo . 
Nĩkwĩthĩwa Ngai amina kũnenga andũ mĩthĩnzĩo kana amanyuva , ndasyokaa kũalyũka . 
O ũndũ inyw'ĩ tene mũtaĩ ewi kwa Ngai , ĩndĩ yu mwĩw'ĩĩtwe tei nũndũ woo kwĩthĩwa mate ewi ,
yu namo methĩĩtwe mate ewi nĩ kana kwa tei ũla mweew'ĩwe , o namo matonye kwĩw'ĩwa tei . 
Ngai avingĩĩte andũ onthe nthĩnĩ wa kũlea kwĩw'a , nĩ kana atonye kũmew'ĩa tei onthe .
Ũthwii wa Ngai , ũĩ wake o vamwe na ũmanyi wake nĩ mwingĩ mũno . Motw'ĩo make maimanyĩka o na nzĩa syake iyĩeleeka !
O tondũ Maandĩko Matheu maĩtye , “ Nũũ ũla wĩsĩ mosũanĩo ma Mwĩai , kana ũtwĩe e mũtai wake ?
Kana nũũ waanenga Mwĩai kĩndũ , nĩ kana emũĩva ? ”
Syĩndũ syonthe syoombiwe nĩwe , syĩ vo nũndũ wake na kwondũ wake . Ũkumyo nĩwĩthĩwe kwake tene na tene ! Ameni .
Nĩngũmwĩsũva ĩndĩ mbaitũ , nũndũ wa tei mwingĩ ũla Ngai ũtwonetye , mwĩyumye inyw'ĩ ene ta nthembo yĩ thayũ , ntheu na ya kũmwendeesya Ngai . Ĩsu nĩyo nzĩa ĩla mbaĩlu yenyu ya kũmũthaitha Ngai . 
Mũikaatĩĩe mĩkalĩle ya andũ ma nthĩ ĩno , ĩndĩ ĩtĩkĩlyai Ngai amũalyũle ngoonĩ kwa kũmũtũnga eũ ilĩkonĩ syenyu . Nĩvo ĩndĩ mwĩĩthĩwa mũtonya kũmanya kĩla Ngai ũkwenda , nakyo nĩ kĩla kĩseo , kĩmwendeeasya na kyaĩlu .
Kumana na mumo ũla Ngai ũnengete nĩngũmũtavya inyw'onthe : Mũikatate kwĩyosa ta mwĩ anene kũthonoka ũndũ mwaĩlĩte kwĩthĩwa mwĩana . Mosũanĩo menyu methĩwe meanĩe , na kĩla ũmwe wenyu akĩtw'ĩĩa kwĩanana na kĩthimo kya mũĩkĩĩo kĩla Ngai ũmũnengete .
Nĩkwĩthĩwa o tondũ nthĩnĩ wa mwĩĩ ũmwe vethĩawa mamutha maingĩ , na kĩla yĩmwe yĩthĩawa na wĩa wĩ kĩvathũkany'o na yĩla yĩngĩ ,
o ta ũu naitũ o na kau twĩ aingĩ , twĩ mwĩĩ ũmwe nthĩnĩ wa Klĩsto , na kĩla ũmwe nĩ ĩmutha ya ũla ũngĩ . 
Twĩ na mĩthĩnzĩo yĩ kĩvathũkany'o kwĩanana na mumo ũla Ngai ũtũnengete . Ethĩwa mũndũ anengetwe mũthĩnzĩo wa kwathana , nĩ aũtũmĩe kwĩanana na ũndũ mũĩkĩĩo wake wĩana . 
Ethĩwa nĩ wa ũthũkũmi , nĩ enengane ũthũkũminĩ wake ; ethĩwa nĩ wa kũmanyĩsya , nĩ amanyĩsye ;
ethĩwa nĩ wa kũthangaasya andũ ala angĩ, nĩ amathangaasye ; ethĩwa nĩ wa kũnengane motethyo , nĩ anengane kwa ũlau ; ethĩwa nĩ wa ũtongoi , nĩ atongosye nesa ; ethĩwa nĩ wa kwĩw'ĩa andũ ala angĩ tei , nĩ amew'ĩe tei e na ũtanu .
Wendo wenyu nĩwĩthĩwe wĩ wa w'o . Menai ũndũ w'onthe mũthũku , na mũilũmya ũla ũseo . 
Endanaai na wendo ta wa andũ masyaanĩw'e , na kĩla ũmwe ainenga ũla ũngĩ ndaĩa ĩla nene .
Mũikaaleele kĩthitonĩ kyenyu , ĩndĩ ĩthĩwai mwĩ athangaau vevanĩ mũimũthũkũma Mwĩai . 
Wĩkwatyo wenyu nũmũtanasye ; ĩthĩwai na wũmĩĩsyo yĩla mwĩ mathĩnanĩ , na voyaai kĩla ĩvinda . 
Tethasyai aĩkĩĩi ala angĩ mavatanĩ moo , na mũithokasya aeni na ũlau .
Athimaai ala mamũthĩnasya ; ĩĩ , maathimaei na mũikamaumanĩe . 
Tanai vamwe na ala meũtana ; ĩai na ala mekũĩa . 
Ĩkalai mwĩ na mwĩw'ano katĩ wenyu ; mũikethĩwe na mĩtũlyo , ĩndĩ tumai ndũũ na andũ ala mavũthaw'a . Mũikeyose ta mwĩ oĩ mũno .
Mũikaĩvanĩsye ũthũku kwa ũthũku , ĩndĩ tatai kwĩka kĩla andũ onthe monaa kĩ kĩseo . 
Ethĩwa nĩkũtonyeka ngalĩkonĩ ĩla yenyu , ĩkalai na mũuo na andũ onthe . 
Mũikaaĩyĩĩvanĩsye endwa makwa , ekai Ngai aĩvanĩsye . Nĩkwĩthĩwa Maandĩkonĩ Matheu Mwĩai nũneenete akasya : “ Ũĩvanĩsyo nĩ wakwa ; ninyie ngaĩvanĩsya . ” 
Vandũ va kwĩyĩĩvanĩsya ĩkai ũndũ Maandĩko Matheu mekwasya : “ Ethĩwa mũmaitha waku e na nzaa , mũathĩsye . Na ethĩwa e na waũni , mwĩkĩe kĩw'ũ anyw'e . Weeka ũu ũkatuma akwatwa nĩ nthoni mbingĩ . ” 
Mũiketĩkĩle mũkĩlw'e vinya nĩ ũthũku , ĩndĩ kĩlyai ũthũku vinya kwa kwĩka ũla ũseo .
Kĩla mũndũ aĩlĩte kwĩthĩwa e mwĩwi kwa ala me na ũkũmũ nthĩnĩ wa silikalĩ . Nũndũ ũkũmũ w'onthe wumaa kwa Ngai , na ala me na ũkũmũ methĩawa manengetwe nĩ Ngai . 
Kwoou ũla ũleanaa na ũkũmũ wa atongoi , ethĩawa aileana na kĩla Ngai ũtw'ĩte , na ala mekaa ũu makasilĩlwa . 
Nĩkwĩthĩwa atongoi maitelemasya andũ ala mekaa ũla waĩlu , ĩndĩ nĩ ala mekaa ũla ũthũku . Kwoou nũkwenda wĩkale ũteũkĩa mũndũ ũla wĩ na ũkũmũ ? Ĩka ũla waĩlu , nake akakũkathĩĩa . 
Nũndũ nĩ mũthũkũmi wa Ngai wĩ vo nĩ kana akũtethye . Ĩndĩ weeka ũla ũthũku, kwatwa nĩ w'ĩa , nũndũ ndakuaa ũvyũ wa mana ; nĩ mũthũkũmi wa Ngai wa kwonany'a ũthatu wa Ngai kwa kũsilĩla ala meeka naĩ .
Kwondũ wa ũu no nginya mwĩthĩwe mwĩ ewi kwa atongoi ma silikalĩ , ti kwondũ wa kwĩvetana na ũthatu wa Ngai kwĩ kw'oka , ĩndĩ o ta ũu nũndũ wasya wa ngoo wĩkwĩa oou .
Kĩu nokyo kĩtumi mũĩvaa koti , nĩkwĩthĩwa atongoi nĩ athũkũmi ma Ngai manenganĩte ĩvinda yoo yonthe ũndũnĩ ũsu . 
Kwoou ĩndĩ nengai kĩla ũmwe woo kĩla kĩmwaĩlĩte : Ethĩwa nĩ koti , mũĩvei koti ; ethĩwa nĩ mũvothi , mumĩsyei mũvothi ; ethĩwa nĩ kĩkĩo , mwony'ei kĩkĩo ; ethĩwa nĩ ndaĩa , mũnengei ndaĩa .
Mũikethĩwe mwĩ na thiĩ na mũndũ o na wĩva ; thiĩ ũla mwaĩlĩte kwĩthĩwa naw'o no wa kwendana . Nũndũ mũndũ ũla wendaa mũndũ ũla ũngĩ ethĩawa eanĩsya mĩao .
Mĩao ĩno : “ Ndũkalaalae , ndũkoae mũndũ , ndũkoye , ndũkew'ĩe syĩndũ syeene ĩtomo , ” na mĩao ĩla ĩngĩ yonthe ĩtũngĩanĩĩtwe mwĩaonĩ ũũ : “ Mwende mũtũi waku o tondũ wĩyendete we mwene . ” 
Ũla ũmwendaa mũtũi wake , ndamwĩkaa ũndũ mũthũku . Kwoou wendo nĩ wĩanĩĩsyo wa mĩao .
Ĩũlũ wa ũu , inyw'ĩ nĩmwĩsĩ twĩ ĩvinda yĩva . Saa nĩ mũviku wenyu mũamũke kuma toonĩ , nũndũ yu ũtangĩĩo witũ wĩ vakuvĩ kũte ĩvinda yĩla twambĩĩie kũĩkĩĩa .
Ũtukũ ũendee na kũthela na mũthenya ũkilĩlye kwambĩĩa . Tũekanei na maũndũ ma kĩvindu na tũyosa mĩio ya kaũ ya kyeni .
Nĩtwĩthĩwe na mũendele mũseo o tondũ andũ mekalaa kwĩ mũthenya . Mũikathi mbokanĩ ite mbaĩlu kana kũlika ũthenginĩ , kana kwĩthĩwa na mĩmeo mĩthũku kana kũtw'ĩka ilaalai . Mũikatw'ĩke andũ ma ĩteta kana kĩwĩu . 
Vandũ va ũu , ĩvw'ĩkei Mwĩai Yesũ Klĩsto , na mũyĩeka kũsũanĩa ĩũlũ wa ũndũ mũkwĩanĩsya mawendi ma mwĩĩ .
Mwĩtĩkĩlei mũndũ ũla wĩ na mũĩkĩĩo mũvũthũ , ĩndĩ mũikakananĩe nake ĩũlũ wa mosũanĩo make .
Mũĩkĩĩo wa andũ amwe nũmetĩkĩlĩtye kũya malĩu onthe , ĩndĩ andũ angĩ ala mena mũĩkĩĩo mũvũthũ mayĩĩsaa nyama o na ĩndĩĩ .
Andũ ala maĩsaa malĩu onthe maikavũthye andũ ala mataĩsaa malĩu amwe , namo andũ ala mataĩsaa malĩu amwe maikasilĩle andũ ala maĩsaa malĩu onthe , nũndũ Ngai nĩwĩtĩkĩlĩte andũ asu . 
We nue ũũ ũsilĩle athũkũmi ma mũndũ ũngĩ ? No mũnene woo ũtonya kũmanya kana meĩka nesa kana nĩmekũvalũka ; ĩndĩ nĩmekwĩka nesa nũndũ Mwĩai e na ũtonyi wa kũtuma meka nesa .
Andũ amwe mosaa mũthenya ũmwe kwĩthĩwa wĩ wa mwanya kũte mĩthenya ĩla ĩngĩ , namo andũ angĩ mayosa mĩthenya yonthe kwĩthĩwa o ũndũ ũmwe . Kĩla mũndũ nĩaĩkĩĩe kana mosũanĩo make nĩ ma w'o . 
Ala mosaa mũthenya ũmwe kwĩthĩwa wĩ wa mwanya , mekaa ũu kwondũ wa kũmũtaĩa Mwĩai . Ala namo maĩsaa nyama , maĩsaa kwondũ wa kũmũtaĩa Mwĩai nĩkwĩthĩwa nĩmamũtũngĩaa Ngai mũvea nũndũ wa lĩu . Ala mataĩsaa nyama namo maleaa kũya kwondũ wa kũmũtaĩa Mwĩai , na nĩmamũtũngĩaa Ngai mũvea . 
Vai ũmwe waitũ wĩkalaa thayũ kwondũ wake mwene , na vai ũmwe waitũ ũkusaa kwondũ wake mwene . 
Ethĩwa nĩtũkwĩkala thayũ , twĩĩkala kwondũ wa Mwĩai , na ethĩwa nĩtũũkw'a , twĩkw'a kwondũ wa Mwĩai . Kwoou ethĩwa nĩtũkwĩkala thayũ kana nĩtũũkw'a , twĩ ma Mwĩai . 
Kwa kĩtumi kĩu , Klĩsto nĩwakwie na athayũũka nĩ kana ethĩwe Mwĩai wa ala me thayũ na ala akw'ũ .
Inyw'ĩ ĩndĩ ala mũtaĩsaa malĩu amwe , nĩkĩ mũsilĩlaa andũ ala angĩ ? Nenyu ala mũĩsaa malĩu onthe , nĩkĩ mũvũthasya aĩkĩĩi ala angĩ ? Ithyonthe nĩtũkaũngama mbee wa Ngai atũsilĩle . 
Nĩkwĩthĩwa Maandĩkonĩ Matheu Mwĩai nũneenete akasya : “ O ũndũ nyie nĩ thayũ , kĩla mũndũ nũkandulĩlya ndu , na kĩla mũndũ nũkaneena asye nyie ninyie Ngai . ”
Kwoou kĩla ũmwe waitũ nũkeyĩelesya mbee wa Ngai kĩla we wĩkĩte . 
Kwoou ĩndĩ tũekei kũsilĩlana ithyĩ ene . Vandũ va ũu , no nginya mũsũanĩe kũlea kwĩka ũndũ ũtuma mũndũ ũngĩ asya mũĩkĩĩo kana avalũka .
Nyie ta mũatĩĩi wa Mwĩai Yesũ , nĩnĩsĩ nesa kana vai kĩndũ kĩvuku kyo mbene . Ĩndĩ ethĩwa mũndũ akoosa kĩndũ kwĩthĩwa nĩ kĩvuku , kwa mũndũ ũsu nĩ kĩvuku . 
Ethĩwa mũndũ ũla ũngĩ nũkwĩw'a woo nũndũ wa kĩla ũũya , mũendele waku ndũtongoew'e nĩ wendo . Ndũketĩkĩle lĩu ũla we ũĩsaa wanange mũndũ ũngĩ ũla Klĩsto wakwie kwondũ wake !
Kwoou mũiketĩkĩle kĩla mwonaa kĩ kĩseo kĩtwe kĩthũku . 
Nũndũ ũsumbĩ wa Ngai ti ũvoo wa kũya na kũnyw'a , ĩndĩ nĩ ũvoo wa ũlũngalu , mũuo na ũtanu ũla ũetawe nĩ Veva Mũtheu . 
Mũndũ ũla ũmũthũkũmaa Klĩsto kwa nzĩa ĩsu , nũmwendeeasya Ngai na nĩwĩtĩkĩlĩtwe nĩ andũ .
Kwoou ĩndĩ no nginya tũatĩĩe maũndũ ala maetae mũuo , na ma kwakana ithyĩ kwa ithyĩ .
Mũikanange wĩa wa Ngai nũndũ wa lĩu . Malĩu onthe kwa w'o nĩmaĩlĩte kwa kũĩwa , ĩndĩ nĩ ũthũku mũndũ kũya kĩndũ kĩtuma mũndũ ũngĩ asya mũĩkĩĩo .
Nĩ ũseo mũndũ kũlea kũya nyama kana kũnyw'a ndivai , kana kwĩka ũndũ o na wĩva ũtuma mũndũ ũngĩ asya mũĩkĩĩo .
Kĩla ũĩkĩĩaa ĩũlũ wa maũndũ aa , kĩkalye katĩ waku na Ngai . Nĩ mũathime mũndũ ũla ũtetũlaa mũtĩ nũndũ wa ũndũ wonaa wĩ mwaĩlu . 
Ĩndĩ mũndũ ũla wĩ na nzika na kĩndũ , akĩya nĩ mũsilĩle , nũndũ kũya kwake kũyumanĩte na mũĩkĩĩo . Na kĩndũ kyonthe kĩla kĩtaumanĩte na mũĩkĩĩo nĩ naĩ .
Ithyĩ ala twĩ alũmu mũĩkĩĩonĩ nĩtwaĩlĩte kũmĩanĩsya na mawonzu ma ala me na mũĩkĩĩo mũvũthũ , na tũikeyendeesye ithyĩ ene . 
Kĩla ũmwe waitũ nĩendeesye mũtũi wake nũndũ wa ũseo wake , nĩ kana amwake nthĩnĩ wa mũĩkĩĩo .
Nũndũ Klĩsto ndaaĩyendeesya we mwene , ĩndĩ no ũndũ Maandĩko Matheu maĩtye , “ Numano ila makũumangaa nasyo ningwatĩte . ” 
Maũndũ onthe ala maandĩkiwe naku tene , maandĩkiwe matũmanyĩsye nĩ kana kwĩsĩla wũmĩĩsyonĩ na ũkiakisyonĩ ũla tũkwataa kuma Maandĩkonĩ Matheu , twĩthĩwe na wĩkwatyo .
Ngai ũla ũnenganae wũmĩĩsyo na ũkiakisyo , namũnenge inyw'ĩ kwĩkala mwĩ na mwĩw'ano katĩ wenyu , mũatĩĩe ngelekany'o ya Klĩsto Yesũ , 
nĩ kana inyw'onthe vamwe , mwĩ na wasya ũmwe mũtonye kũmũkatha Ngai , ĩthe wa Mwĩai waitũ Yesũ Klĩsto .
Ĩtĩkĩlanai inyw'ĩ kwa inyw'ĩ kwondũ wa ndaĩa ya Ngai , o ũndũ Klĩsto wamwĩtĩkĩlile inyw'ĩ .
Nũndũ ekai nĩmũtavye , Klĩsto atw'ĩkie mũthũkũmi wa Ayuti onany'e ũw'o wa Ngai , nĩ kana eanĩĩsye maũndũ ala Ngai wathie aaũmae moo , 
na o ta ũu atonyethye Andũ-ma-mbaĩ-ingĩ kũmũkatha Ngai nũndũ wa tei wake . O tondũ Maandĩko Matheu maĩtye : “ Kwoou ngakũtaĩa we katĩ wa Andũ-ma-mbaĩ-ingĩ , ngaina mbathi sya kũkumya ĩsyĩtwa yaku . ”
O ĩngĩ Maandĩko Matheu nĩmaĩtye : “ Tanai inyw'ĩ Andũ-ma-mbaĩ-ingĩ , tanai vamwe na anyuve ma Ngai ! ”
Na ĩngĩ : “ Mũtaĩei Mwĩai inyw'onthe Andũ-ma-mbaĩ-ingĩ , andũ onthe nĩmamũkathe ! ”
O ĩngĩ Ĩsaia easya : “ Nĩvakaumĩla nzyawa ya Yese , nake akasumbĩka Andũ-ma-mbaĩ-ingĩ , namo makaia wĩkwatyo woo nthĩnĩ wake . ”
Ngai ũla ũnenganae wĩkwatyo , nĩamusũsye na ũtanu na mũuo nũndũ wa mũĩkĩĩo wenyu , nĩ kana mũendee kwĩthĩwa na wĩkwatyo mwingĩ kwa vinya wa Veva Mũtheu .
Mbaitũ , nyie mwene nĩnĩsĩ nesa kana inyw'ĩ mwĩ andũ aseo ki , mwĩ na ũmanyi w'onthe na nĩmũtonya kũmanyĩany'a inyw'ĩ ene . 
Ĩndĩ nĩmũandĩkĩĩte kũndũ kũmwe valũanĩ ũũ ndeũvithany'a kĩndũ nĩmũlilikany'e ĩngĩ . Nĩlea kũvithany'a nũndũ wa mumo ũla nanengiwe nĩ Ngai , 
wa kwĩthĩwa mũthũkũmi wa Yesũ Klĩsto Andũnĩ-ma-mbaĩ-ingĩ . Nĩna wĩa wa kĩ-ũthembi wa kũtavany'a Ũvoo Mũseo wa Ngai , nĩ kana Andũ-ma-mbaĩ-ingĩ matonye kũtw'ĩka nthembo yĩtĩkĩlĩka kwa Ngai na ĩtheetw'e nĩ Veva Mũtheu . 
Kwoou nthĩnĩ wa Klĩsto Yesũ , nyie nĩndonya kwĩkathĩĩa ũthũkũminĩ wakwa , ũla nĩ kwondũ wa Ngai .
Nditata kũneena ũndũ ũngĩ eka o ũla Klĩsto wĩkĩte , akandũmĩa nĩtongoesye Andũ-ma-mbaĩ-ingĩ methĩwe ewi kwa Ngai kwĩsĩla maũndũnĩ ala nĩneenete na nĩkĩte ;
kwĩsĩla vinyanĩ wa syama na maũndũ ma kũseng'ya , na kwĩsĩla vinyanĩ wa Veva Mũtheu . Kwoou kuma Yelũsalemu kwĩsĩla kũu kw'onthe kũthi kũvika nthĩ yĩtawa Ĩluliko , nĩndavanĩtye vyũ Ũvoo Mũseo ĩũlũ wa Klĩsto . 
Wendi wakwa kĩla ĩvinda nĩ kũtavany'a Ũvoo Mũseo vandũ vonthe vala Klĩsto ũtaamba kũmanyĩka , nĩ kana ndikethĩwe ndyaka mũsinginĩ wa mũndũ ũngĩ . 
O tondũ Maandĩko Matheu maĩtye : “ Andũ mataatavw'a ũvoo wake nĩmakamwona , na andũ mataaĩw'a nĩmakamanya . ”
Nĩ kwa kĩtumi kĩu nĩsiĩĩtwe mavinda maingĩ kũka kwenyu . 
Ĩndĩ yu nũndũ nĩnĩminĩte wĩa wakwa isionĩ ii , na kwongela nĩkalĩte myaka mingĩ nĩ na mea ma kũka kũmwona ,
nĩngwĩkwatya kwĩsĩla ngĩmwona nĩendete Sivania , na mũindetheesya nĩthi kũu namina kwĩkalany'a nenyu ĩvinda yĩana ũndũ mũna .
Ĩndĩ oyu nĩendete Yelũsalemu kũthũkũma aĩkĩĩi kũu . 
Nĩkwĩthĩwa makanisa ma Masendonia na ma Akaia , nĩmavangie kumya mũvothi wa kũtethya ngya katĩ wa aĩkĩĩi ala me Yelũsalemu .
Mo ene nĩmo mavangie kwĩka ũu , ĩndĩ kwa w'o nĩmaĩlĩte kũtethya ngya isu . Nũndũ kwa w'o Ayuti nĩmaanie moathimo moo ma kĩ-veva na Andũ-ma-mbaĩ-ingĩ , na kwoou namo Andũ-ma-mbaĩ-ingĩ nĩmaĩlĩte kũtethya Ayuti na syĩndũ ila makwatĩte kuma kwa Ngai . 
Kwoou namina wĩa ũsu , na natia makwata mbesa syonthe ila syũmbanĩtw'e kwondũ woo , ngauma kũu nĩsĩle kwenyu nĩendete Sivania .
Nĩnĩsĩ kana yĩla nĩũka kwenyu ngamũetee ũathimo mwingĩ kuma kwa Klĩsto .
Nĩngũmwĩsũva ĩndĩ mbaitũ , kwondũ wa Mwĩai waitũ Yesũ Klĩsto , na kwondũ wa wendo ũla Veva ũnenganae , mwĩnengane kũvoya vamwe nakwa , na mũimboyea kwa Ngai . 
Voyai Ngai anzũvĩe kuma kwa andũ ala mataĩkĩĩaa Yesũ Klĩsto nthĩnĩ wa Yutia , na o ta ũu ũthũkũmi wakwa Yelũsalemu wĩtĩkĩlĩke kwa aĩkĩĩi ala me kũu ,
nĩ kana ethĩwa nĩ kwenda kwa Ngai nĩũka kwenyu nĩ na ũtanu , na kũthũmũa nĩ vamwe nenyu . 
Ngai ũla ũnenganae mũuo nĩethĩwe nenyu inyw'onthe . Ameni !
Nĩenda kũmũmanyĩthany'a na mwĩĩtu-a-asa waitũ Voevi , ũla ũthũkũmaa ĩkanisa yĩla yĩ Kengelea . 
Nĩmũkũlya mũmũthokye ĩsyĩtwanĩ ya Mwĩai ũndũ kwaĩlĩte kwa andũ ma Ngai . Mũtethyei na kyonthe kĩla ũtonya kwenda kuma kwenyu , nĩkwĩthĩwa ethĩĩtwe akĩtethya andũ aingĩ mũno , nyie nĩ ũmwe .
Ngethi syakwa nimũvikĩe Vilisila na Akwila , ala twĩthĩĩtwe vamwe ũthũkũminĩ wa Klĩsto Yesũ .
Asu nĩmeeyũmbanĩtye kũkw'a kwondũ wakwa . Nĩngũmatũngĩa mũvea mũno ; o na ti inyie nyioka , ĩndĩ o vamwe na makanisa onthe ma Andũ-ma-mbaĩ-ingĩ . 
O ta ũu nĩnĩkethew'e ĩkanisa yĩla yũmbanĩaa mũsyĩ kwoo . Ngethi syakwa nimũvikĩe mũnyanyawa Evenetusi , ũla nĩwe mũndũ wa mbee nthĩ ya Asia kũĩkĩĩa Klĩsto . 
Ngethesyei Meli , ũla watethisye wĩa mwingĩ kwondũ wenyu .  
O ta ũu ngethesyei Andelonikũsi na Yuniasi , ala nĩ andũ ma mbaĩ yakwa na moovetwe yela vamwe nakwa . Nĩmeesĩkĩe mũno katĩ wa atũmwa na matw'ĩkie Aklĩsto mbee wakwa .
Ngethi syakwa nĩmũvikĩe Ambiliatũsi , nake nĩ mũnyanyae wakwa nthĩnĩ wa Mwĩai . 
O ta ũu Ngethesyei Alũvanusi , ũla wĩthĩawa vamwe naitũ ũthũkũminĩ wa Klĩsto , na ndikethew'a mũnyanyawa Sitakisi . 
Ngethesyei Avelesi , ũla woonanisye nesa ũndũ wĩnenganĩte kwa Klĩsto . O ta ũu ngethesyei andũ onthe ma nyũmba ya Alisitovulusi .
Ngethesyei Elotiani , ũla nĩ wa mbaĩ yakwa , na ndikethew'a andũ ma nyũmba ya Nalikisũsi , ala me nthĩnĩ wa Mwĩai .
Ngethi syakwa nimũvikĩe Tilivena na Tilivosa ala matethasya wĩa kwondũ wa Mwĩai , na o ta ũu ndikethew'a mũnyanyawa Velisisi ũla watethisye wĩa mwingĩ mũno kwondũ wa Mwĩai . 
Ngethesyei Lũvũsi , ũla nĩ mũthũkũmi wĩ kĩthito wa Mwĩai , na mũingethesya inyia wake ũla wĩthĩĩtwe e mwaitũ kwakwa . 
O ta ũu ngethesyei Asiningilitũsi , na Vilengoni , na Elimesi , na Vatelovasi , na aĩkĩĩi onthe ala methĩawa namo . 
O ta ũu ngethesyei Vilolongusi na Yulia ; Naleũsi na mwĩĩtu-a-inyia ; Olimbasi na aĩkĩĩi onthe ala methĩawa namo .
Kethany'ai ene na ngethi ya wendo . Nĩmwakethw'a mũno nĩ makanisa onthe ma Klĩsto .
Nĩngũmwĩsũva mbaitũ , mwĩsũvĩane na andũ ala maetae ũtilĩkangano , na kũtiĩthya andũ nzĩa kwa kũmanyĩsya maũndũ matekwosana na momanyĩsyo ala mwamanyĩiw'e . Ĩkalai vaasa na andũ asu ,
nũndũ andũ ma mũthemba ũsu maimũthũkũmaa Klĩsto Mwĩai waitũ , ĩndĩ mathũkũmĩaa mavu moo ene . Kwa ndeto syoo nduu na sya kwendeesya , nĩmakengaa andũ ala me na ilĩko mbũthũ . 
Kĩla mũndũ nĩwĩw'ĩte ũndũ mwĩnenganĩte Ũvoonĩ Mũseo , na kwa kĩtumi kĩu nĩngwĩw'a mũyo nũndũ wenyu . Ĩndĩ nĩngwenda mwĩthĩwe mwĩ oĩ maũndũnĩ ala maseo na mũtaweteka ũndũnĩ mũthũku . 
Nake Ngai ũla ũnenganae mũuo , o mĩtũkĩ nũkũmũtumba Satani mũmũkinyangĩae nthĩ . Mumo wa Mwĩai waitũ Yesũ Klĩsto nĩwĩthĩwe nenyu .
Osai ngethi kuma kwa Timotheo ũla tũthũkũmaa ĩmwe na kuma kwa Lũkio , na Yasani na Sosivata , ala nĩ ma mbaĩ yakwa .
Nyie Telitiũsi mũandĩki wa valũa ũũ , nĩnamũkethya ĩsyĩtwanĩ ya Mwĩai .
Osai ngethi kuma kwa Kaio ũla nĩkalaa kwake na ĩkanisa yũmbanĩaa kwake . O ta ũu osai ngethi kuma kwa Elasitasi ũla nĩ mwii wa kĩnandũ kya ndũa ĩno , na kuma kwa Kwalitũsi mwana-a-asa waitũ . 
Mumo wa Mwĩai waitũ Yesũ Klĩsto nĩwĩthĩwe nenyu inyw'onthe . Ameni .
Tũmũkathe Ngai ! We nũtonya kũmũlũlũmĩĩlya mũĩkĩĩonĩ nthĩnĩ wa Ũvoo Mũseo ũla ndavanasya ĩũlũ wa Yesũ Klĩsto , na nthĩnĩ wa ũvuany'o wa kĩmbithĩ kĩla kĩtwĩe kĩvithĩtwe kuma ĩvinda yĩ na ku tene . 
Yu ĩndĩ kĩmbithĩ kĩu nĩkĩvuanĩtw'e kwĩsĩla maandĩkonĩ ma athani , na kwa mwĩao wa Ngai ũla wĩkalaa tene na tene , nĩkĩmanyĩthĩtw'e mbaĩ syonthe nĩ kana syonthe itonye kũĩkĩĩa Ngai na kũmwĩw'a .
Kwa Ngai ũla nowe e weka mũĩ , nĩkwĩthĩwe ngatho kwĩsĩla kwa Yesũ Klĩsto tene na tene w'onthe ! Ameni .
Kuma vala nĩĩ nyie Vaũlo , ũla neetiwe kwendanĩ kwa Ngai nĩtw'ĩke mũtũmwa wa Klĩsto Yesũ , na kuma kwa mwana-a-asa waitũ Sosithene .
Valũa ũũ nĩ kwenyu ĩkanisa ya Ngai yĩla yĩ Kolintho , inyw'ĩ ala mũtheetw'e nthĩnĩ wa Klĩsto Yesũ , na mwĩtĩtwe mwĩthĩwe andũ atheu , vamwe na andũ onthe ma kĩla vandũ ala mamũthaithaa Mwĩai waitũ Yesũ Klĩsto , ũla nĩ Mwĩai woo na Mwĩai waitũ :
Mumo na mũuo nĩsyĩthĩwe nenyu kuma kwa Ngai Asa waitũ , na kuma kwa Mwĩai Yesũ Klĩsto .
Nĩtũngĩaa Ngai mũvea kĩla ĩvinda kwondũ wenyu , nũndũ wa mumo wake ũla ũmũnengete kwĩsĩla kwa Klĩsto Yesũ . 
Nĩkwĩthĩwa kwĩsĩla kwake inyw'ĩ nĩmũthuĩtw'e maũndũnĩ onthe ; nĩmũnengetwe ũneeni na ũmanyi w'onthe . 
Ũvoo ĩũlũ wa Klĩsto nĩ mũlũmu yu nthĩnĩ wenyu ,
ũkethĩa vai mũthĩnzĩo wa kĩ-veva ũmwaĩaa mweteelete kũvuanw'a kwa Mwĩai waitũ Yesũ Klĩsto . 
O ta ũu akamũlũlũmĩĩlya kũvika mũminũkĩlyo , nĩ kana mwĩĩthĩwa mũte na ĩvĩtyo Mũthenyanĩ wa kũka ĩngĩ kwa Mwĩai waitũ Yesũ Klĩsto . 
Ngai nĩ mũĩkĩĩku , ũla ũmwĩtĩte mwĩthĩwe mwĩ mũamba na Mwana wake Mwĩai waitũ Yesũ Klĩsto .
Nĩngũmwĩsũva mbaitũ , ĩsyĩtwanĩ ya Mwĩai waitũ Yesũ Klĩsto inyw'onthe mwĩthĩwe na mwĩw'ano , na kũikethĩwe na ũtilĩkangano katĩ wenyu , ĩndĩ mwĩthĩwe na kĩsũanĩo kĩmwe na kĩeleelo o kĩmwe .
Nũndũ nĩndavĩtw'e nĩ andũ amwe ma mũsyĩ wa Kĩloe kana kwĩ na kũtetany'a katĩ wenyu . 
Kĩla ngũweta nĩ kĩĩ : Kĩla ũmwe wenyu easya , “ Nyie nĩ wa Vaũlo , ” kana , “ Nyie nĩ wa Avolo , ” kana , “ Nyie nĩ wa Vetelo , ” kana , “ Nyie nĩ wa Klĩsto . ” 
Klĩsto ko mũaany'e? Vaũlo nĩwe wakwie ngelany'onĩ kwondũ wenyu? Kana mwaavatiswa ĩsyĩtwanĩ ya Vaũlo?
Nĩtũngĩa Ngai mũvea nũndũ vai ũmwe wenyu nyie naavatisa , eka Kĩlisivo na Kaio , 
ũndũ ũmwe wenyu wĩsa kwasya mwavatisiwe ĩsyĩtwanĩ yakwa . 
Ĩĩ , nĩngũlilikana nĩnavatisie Sitevana na andũ ma mũsyĩ wake , ĩndĩ eka asu , ndyĩsĩ kana naavatisa mũndũ ũngĩ . 
Nĩkwĩthĩwa Klĩsto ndaandũma kũvatisa andũ ; andũmie nĩtavany'e Ũvoo Mũseo , na ngĩũtavany'a ndeũtũmĩa ndeto sya ũĩ wa kĩ-mũndũ , nĩ kana kĩkw'ũ kya Klĩsto ngelany'onĩ kĩikoswe ta kya mana .
Ũvoo wa Klĩsto wa kũkw'a ngelany'onĩ nĩ ũtumanu kwa ala mekwaa , ĩndĩ kwitũ ithyĩ ala tũũtangĩĩwa , nĩ wonany'o wa ũtonyi wa Ngai . 
Nũndũ Maandĩko Matheu maĩtye : “ Ngaananga ũĩ wa ala oĩ , ngaveta ũmanyi wa ala me na ũmanyi . ”
Kwoou aĩva yu ũla mũndũ mũĩ ? Aĩva yu ũla mũmanyĩsya wa mĩao ? Aĩva yu ũla mũndũ ũtasindĩka maũndũnĩ ma ngananĩo ĩvindanĩ yĩĩ tũĩ ? Ngai nũtw'ĩkĩthĩtye ũĩ wa nthĩ ĩno kwĩthĩwa ũtumanu.
Nĩkwĩthĩwa ũĩnĩ wa Ngai , nthĩ ndyaamũmanya kwĩsĩla ũĩnĩ wayo ; Ngai endie kũtangĩĩa ala maĩkĩĩaa kwĩsĩla kĩla kyosawa kwĩthĩwa ũtumanu , nakyo nĩ kĩla ithyĩ tũtavanasya .
Ayuti mo mendaa maĩkĩĩthw'e na syama , namo Akiliki mamanthaa ũĩ . 
Ĩndĩ naitũ tũtavanasya Klĩsto ũla wambiwe, o yĩla kwa Ayuti nĩ ũluluutĩkyo , na kwa Andũ-ma-mbaĩ-ingĩ nĩ ũtumanu mũnene . 
Ĩndĩ kwa andũ ala Ngai wĩtĩte , Ayuti o vamwe na Andũ-ma-mbaĩ-ingĩ , Klĩsto nĩ ũtonyi wa Ngai na nĩ ũĩ wa Ngai . 
Nũndũ ũla wonekaa ta ũtumanu wa Ngai wĩthĩawa wĩ ũĩ mwingĩ kwĩ ũĩ wa mũndũ , na kĩla kyonekaa ta wonzu wa Ngai kĩ vinya kwĩ vinya wa mũndũ .
Mbaitũ , kwa sũanĩai ũndũ mwailyĩ Ngai aimwĩta ; ti aingĩ menyu maĩ oĩ kwĩanana na ũĩ wa nthĩ ĩno , o na ti aingĩ menyu maĩ na ũkũmũ kana masyaĩtwe mĩsyĩnĩ yĩ nguma .
Ĩndĩ Ngai anyuvie ala monekaa kũũ nthĩ kwĩthĩwa atumanu nĩ kana asonokye ala oĩ , na anyuva ala monekaa mate na ũtonyi nĩ kana asonokye ala me na ũtonyi .
Ngai anyuvie kĩla kĩtanengawe ndaĩa kũũ nthĩ na kĩvũthĩĩaw'a na kyonekaa kĩte kĩndũ , nĩ kana atw'ĩkĩthye sya mana syĩndũ ila syonekaa syĩ sya vata . 
Eekie ũu nĩ kana vaikethĩwe mũndũ ũtonya kwĩkathĩĩa mbee wa Ngai . 
Nĩ kwondũ wa Ngai inyw'ĩ mwĩ nthĩnĩ wa Klĩsto Yesũ , ũla Ngai ũmũtw'ĩkĩthĩtye ũĩ witũ , ũlũngalu witũ , ũtheu witũ na ũtangĩĩo witũ . 
Kwoou o tondũ Maandĩko Matheu maĩtye , “ Ũla ũkwenda kwĩkathĩĩa , nĩekathĩĩe nthĩnĩ wa Mwĩai . ”
Mbaitũ , yĩla nyie nookie kwenyu , ndyaaũka kũmũtavya kĩmbithĩ kya Ngai ngĩtũmĩa ũneeni wa ĩũlũ mũno kana ũĩ mwingĩ . 
Nũndũ vai kĩndũ kĩngĩ nendaa kũmanya yĩla naĩ katĩ wenyu eka Yesũ Klĩsto , na mũno mũno kĩkw'ũ kyake ngelany'onĩ . 
Yĩla naĩ nenyu naĩ mwonzu , naĩ na w'ĩa mwingĩ na nĩnathĩlĩaa . 
Kũneena kwakwa na kũtavany'a kwakwa kũyaĩ na ndeto sya ũĩ sya kũĩkĩĩthya andũ , ĩndĩ kwaĩ na kwonany'a vinya wa Veva wa Ngai . 
Kwoou mũĩkĩĩo wenyu ti kwondũ wa ũĩ wa andũ , ĩndĩ nĩ kwondũ wa vinya wa Ngai .
Ĩndĩ o vamwe na ũu , tũtavanasya ũĩ kwa ala aima kĩ-veva , na ti ũĩ wa nthĩ ĩno kana wa asumbĩ ma nthĩ ma ĩvinda yĩĩ , ala maendete makathele .
Ĩndĩ tũtavanasya ũĩ wa Ngai mũvithe , ũvithĩtwe andũ , na ũla Ngai wanyuvie kwondũ wa ũkumyo witũ mbee wa kũmbwa kwa nthĩ . 
Vai ũmwe wa asumbĩ ma nthĩ ĩno waamanya ũĩ ũsu ; kethĩwa nĩmaũmanyie , mayĩthĩwa maamwamba Mwĩai wa ũkumyo .
Ĩndĩ o tondũ Maandĩko Matheu maĩtye : “ Kĩndũ kĩla vate mũndũ waakyona kana waakĩw'a , o na vate mũndũ waasũanĩa ĩũlũ wakyo , nĩkyo Ngai ũmaseũvĩsye ala mamwendete . ”
Ngai nũtũvuanĩsye kwĩsĩla kwa Veva wake , nĩkwĩthĩwa Veva nũetae ũtheinĩ maũndũ onthe , o na maũndũ maliku ma Ngai . 
Nĩkũlya , ve mũndũ ũtonya kũmanya mosũanĩo ma mũndũ ũngĩ eka o veva wa mũndũ ũsu ? Kwoou o ta ũu , vai mũndũ ũtonya kũmanya mosũanĩo ma Ngai eka Veva wa Ngai . 
Veva ũla ithyĩ tũkwatĩte ti wa maũndũ ma nthĩ ĩno , ĩndĩ nĩ Veva ũla wumaa kwa Ngai , nĩ kana tũtonye kũmanya mĩthĩnzĩo ĩla Ngai ũtũnengete .
Kwoou tũineenaa ndeto tũmanyĩĩtw'e kumana na ũĩ wa mũndũ , ĩndĩ tũneenaa ndeto ila tũmanyĩĩtw'e nĩ Veva wa Ngai , yĩla tũkũelesya maũndũ ma kĩ - veva kwa ala me na Veva ũsu . 
Mũndũ wa mwĩkalĩle wa kĩ-mũndũ ndatonya kũkwata mĩthĩnzĩo ya Veva wa Ngai , nũndũ kwake mĩthĩnzĩo ĩsu nĩ ũtumanu , na ndatonya kũmĩelewa nũndũ yĩkuũawa kwa nzĩa ya Veva .
Mũndũ wa mwĩkalĩle wa kĩ-veva ekuũaa maũndũ onthe , ĩndĩ we mwene vai mũndũ ũtonya kũmwĩkuũa . 
O tondũ Maandĩko Matheu maĩtye : “ Nũũ ũla wĩsĩ mosũanĩo ma Mwĩai nĩ kana amũmanyĩsye ? ” Ĩndĩ ithyĩ nĩtwĩsĩ mosũanĩo ma Klĩsto .
Mbaitũ , nyie ndyaĩ ndonya kũneena nenyu ta mwĩ ma mwĩkalĩle wa kĩ-veva ; naneenie nenyu ta mwĩ ma mwĩkalĩle wa kĩ-mwĩĩ , na ta syana mwĩkalĩlenĩ wa Kĩ-klĩsto . 
Namũnengae ĩia ; ndyaamũnenga lĩu mũmũ nũndũ mũyaĩ mũnavikĩa kũya lĩu mũmũ . O nayu mũinamba kũvikĩa kũya lĩu ũsu ,
nũndũ mwĩ ma mwĩkalĩle wa kĩ-mwĩĩ o na yu . Ethĩwa mwĩ o na kĩwĩu na ĩteta katĩ wenyu , kũu ti kwonany'a kana mwĩ ma mwĩkalĩle wa kĩ-mwĩĩ , na mwĩkalaa o ta andũ ma nthĩ ? 
Yĩla ũmwe wenyu ũkwasya , “ Nyie nĩ wa Vaũlo , ” na ũngĩ ayasya , “ Nyie nĩ wa Avolo , ” inyw'ĩ mũikwĩka o ta andũ ma nthĩ ?
Avolo we nũũ ? Na Vaũlo nake nũũ ? Nĩ athũkũmi ma Ngai ala kwĩsĩla kwoo mwatw'ĩkie aĩkĩĩi , na kĩla ũmwe atethisye wĩa kwĩanana na ũndũ Mwĩai wamũnengete .
Nyie navandie mbeũ , Avolo nake amĩnyithya , ĩndĩ Ngai nĩwe wamĩnengie kwĩana .
Kwoou ũla ũvandaa na ũla ũnyithasya ti kĩndũ ; no Ngai e weka wĩ vata , nũndũ nĩwe winengae kwĩana .
Mũvandi wa mbeũ na ũla ũmĩnyithasya onthe no ũndũ ũmwe , na kĩla ũmwe akaĩvwa kwĩanana na wĩa ũla ũtethetye .
Ithyĩ tũtetheanĩasya wĩa na Ngai , nenyu mwĩ mũũnda wa Ngai . Mwĩ mwako wa Ngai .
Kwa mumo ũla Ngai ũnengete , nyie ta vundi mũseo wa myako , nĩnaakie mũsingi , na mũndũ ũngĩ eaka ĩũlũ wa mũsingi ũsu . Ĩndĩ kĩla mũndũ nĩwaĩlĩte kwĩsũvĩa ũndũ ũkwaka ĩũlũ wa mũsingi ũsu .
Nũndũ vai mũsingi ũngĩ mũndũ ũtonya kwambĩlĩĩlya eka o ũla Ngai wambĩlĩĩlye , naw'o nĩ Yesũ Klĩsto . 
Ethĩwa ĩndĩ mũndũ akaaka ĩũlũ wa mũsingi ũsu aitũmĩa thaavu , kana silĩva , kana mavia ma thooa mũnene , kana nding'ĩ , kana nyeki , kana matũ , 
wĩa wake nũkoneka ũndũ ũilyĩ , nĩkwĩthĩwa Mũthenya wa Klĩsto ũkawumĩlya ũtheinĩ . Ũkavuanw'a na mwaki , na mwaki ũsu ũkasisya wĩa wa mũndũ ũsu ũndũ ũilyĩ . 
Ethĩwa kĩla wakĩte kĩkavĩtw'a nĩ mwaki ũsu , akakwata ĩtuvi .
Ĩndĩ ethĩwa kĩkavya , akaasya ĩtuvi , o na kau we mwene akatangĩĩwa , ĩndĩ ta mũndũ wauma mwakinĩ .
Nomwĩsĩ kana inyw'ĩ mwĩ ĩkalũ ya Ngai , na kana Veva wa Ngai atwĩe nthĩnĩ wenyu . 
Ethĩwa mũndũ akaananga ĩkalũ ya Ngai , Ngai nake akamwananga . Nĩkwĩthĩwa ĩkalũ ya Ngai nĩ ĩtheu , nayo ĩkalũ yĩu nĩ inyw'ĩ .
Mũikatate kwĩkenga . Ethĩwa ve ũmwe katĩ wenyu wonaa ta mũĩ maũndũnĩ ma ĩvinda yĩĩ , nĩetw'ĩkĩthye ndia nĩ kana oĩve .
Nũndũ kĩla andũ ma nthĩ ĩno monaa ta ũĩ , kwa Ngai nĩ ũtumanu . O tondũ Maandĩko Matheu maĩtye , “ Ngai avinganĩasya andũ ala oĩ nthĩnĩ wa ũĩ woo , ”
na ĩngĩ makasya , “ Mwĩai nĩwĩsĩ kana mosũanĩo ma ala oĩ no vathei . ” 
Kwoou vai mũndũ waĩlĩte kwĩkathĩĩa ĩũlũ wa andũ ; syĩndũ syonthe nĩ syenyu :
Vaũlo , Avolo , Vetelo , nthĩ ĩno , thayũ , kĩkw'ũ , ĩvinda yĩĩ tũĩ , o na yĩla yĩkoka ; syonthe isu nĩ syenyu, 
nenyu mwĩ ma Klĩsto , nake Klĩsto nĩ wa Ngai .
Andũ nĩmaĩlĩte kũtwosa ithyĩ ta athũkũmi ma Klĩsto tũnengetwe kũũngamĩa syĩmbithĩ sya Ngai . 
Kĩndũ kĩmwe kyendekete kwa aũngamĩi ma mũthemba ũsu nĩkwĩthĩwa me aĩkĩĩku .
Nyie nditelemaw'a nĩ kũsilĩlwa nĩ inyw'ĩ , kana o na kũsilĩlwa nĩ andũ ; o nakwa nyie mwene ndyĩsilĩlaa .
Wasya wakwa wa ngoo nĩ mũtheu , ĩndĩ kĩu kĩituma ndw'ĩka kana ndi na ĩvĩtyo . Ũla ũmbĩkuũaa nĩ Mwĩai . 
Kwoou mũikasilĩle mũndũ o na wĩva ĩvinda yĩte ĩviku ; eteelai nginya Mwĩai oke . Akaumĩlya kyeninĩ maũndũ ala yu mavithe kĩvindunĩ , na akaumbũany'a mosũanĩo ma ngoo sya andũ . Vau ĩndĩ kĩla mũndũ akakwata kuma kwa Ngai ndaĩa ĩla ĩmwaĩlĩte .
Natũmĩa ngelekany'o ya Avolo nakwa mwene maũndũnĩ aa kwondũ wenyu mbaitũ , nĩ kana mwĩmanyĩsye kuma vala tũĩ , na nĩ kana mũikathonoke kĩla kĩandĩke . Vai ũmwe wenyu waĩlĩte kwĩkathĩĩa na mũndũ mũna na aivũthya ũngĩ . 
Nũũ ũla wonaa kĩndũ kĩ kĩvathũkany'o nthĩnĩ wake ? Nĩ kyaũ wĩ nakyo kĩla ũtaaĩka kũnengwa ? Ethĩwa ĩndĩ wĩkĩte kũnengwa , nĩkĩ ĩndĩ ũkwĩkathĩĩa ta ũtekĩte kũnengwa ?
Inyw'ĩ kote mwĩ na kyonthe kĩla mũkwenda ! Ko mũtatw'ĩkĩte athwii ! O na tũtevo nĩmwatw'ĩkie asumbĩ ! Nĩw'a mũyo mũtw'ĩkĩte asumbĩ , o naitũ tũkasumbĩka nenyu . 
Nĩona Ngai ta ũtũvangĩle naku ĩtina ithyĩ atũmwa , ta andũ matw'ĩĩwe kũawa ; nũndũ tũtw'ĩkĩte andũ ma kũsyaĩĩw'a nĩ nthĩ yonthe : Nĩ alaĩka na nĩ andũ .
Ithyĩ kwondũ wa Klĩsto twĩ atumanu , ĩndĩ inyw'ĩ ko mũte oĩ nthĩnĩ wa Klĩsto ! Ithyĩ twĩ onzu , ĩndĩ inyw'ĩ ko mũte vinya ! Ithyĩ tũvũthĩtw'e mũno , ĩndĩ inyw'ĩ ko mũtanengetwe ndaĩa .
Kũvika o nayu tũtindaa na nzaa na waũni ; twĩkĩaa ngũa ndw'ĩku, nĩtũvũawa nĩ andũ , na tũi na vandũ va kũkoma . 
O ta ũu nĩtwĩnoasya mũno kwa kũtethya wĩa wa moko . Twaumangwa , twĩkaa kũathima ; twathĩnw'a, nĩtũmĩĩasya ; 
twaneenewa naĩ , tũsũngĩaa na ndeto syĩ na ũuu . Tũtw'ĩkĩte ta mavuti ma nthĩ ĩno , na ta ĩko ĩũlũ wa nthĩ kũvika o nayu .
Ndiũmũandĩkĩa maũndũ aa nĩ kana nĩmwĩw'ĩthye nthoni , ĩndĩ nĩmũmanyĩsye ta syana syakwa nendete . 
O na kau mwĩ na andũ aingĩ ma kũmũmanyĩsya maũndũ ma Ũklĩsto , mwĩ na ĩthe ũmwe . Natw'ĩkie ĩthe wenyu nthĩnĩ wa Yesũ Klĩsto kwa kũmũetee Ũvoo Mũseo .
Kwoou nĩngũmwĩsũva mũatĩĩe ngelekany'o yakwa . 
Kwa kĩtumi kĩu nĩngũmũtũmĩa Timotheo mwana wakwa nthĩnĩ wa Mwĩai nĩmwendete na wa kwĩkwatw'a , nĩ kana amũlilikany'e maũndũ ala nyie nĩatĩĩaa nthĩnĩ wa Klĩsto , namo nĩ ala nĩmanyĩasya kĩla vandũ nthĩnĩ wa kĩla ĩkanisa .
Amwe menyu nĩmakwatĩtwe nĩ kwĩkathĩĩa mayona ta ndakoka ĩngĩ kwenyu .
Ĩndĩ nĩngũka kwenyu mĩtũkĩ , ethĩwa nĩkw'o kwenda kwa Mwĩai , na ngeemanyĩa nyie mwene , vinya ũla andũ asu mekwĩkathĩĩa naw'o , eka o kũneena .
Nĩkwĩthĩwa ũsumbĩ wa Ngai tyo kũneena kw'oka , ĩndĩ nĩ meko . 
Mwĩenda ata ĩndĩ ? Mwĩenda nũke na mũnzyũ , kana mwĩenda nũke na veva wa wendo na ũuu ?
Kwa w'o kwĩtw'ĩka kana kwĩ na mwĩkalo mũthũku mũno wa ũlaalai katĩ wenyu , o na ũtawetanĩw'a na andũ ala mate Aklĩsto . Atĩ ve mũndũ ũmwe katĩ wenyu wosete kĩveti kya ĩthe wake !
Na no mũkwĩkathĩĩa! Vandũ va ũu, mwaĩlĩte kwĩthĩwa mũyĩĩa , na mũndũ ũsu wĩkĩte ũu ailũngw'a vyũ aume ĩkanisanĩ .
na kau nyie nĩ vaasa nenyu , nĩ vamwe nenyu kĩ-veva , na o ta nĩ o kũu nĩnĩminĩte kumya ũsilĩlo 
ĩũlũ wa mũndũ ũsu wĩkĩte kĩndũ kya mũthemba ũsu. Yĩla mwĩĩthĩwa mũmbanĩte ĩsyĩtwanĩ ya Yesũ Klĩsto, nakwa nũmbanĩte nenyu vevanĩ, kwa ũtonyi wa Mwĩai waitũ Yesũ Klĩsto, 
mwĩnengane mũndũ ũsu kwa Satani mwĩĩ wake wanangwe , nĩ kana thayũ wake wĩĩthĩwa ũtonya kũtangĩĩwa Mũthenyanĩ wa kũka ĩngĩ kwa Mwĩai .
Kwĩkathĩĩa kwenyu ti kũseo ! Nĩkũlya nũndũ mũtesĩ kana mbota nini mũno ĩtumaa mũtu mwingĩ mũkime wimba ?  
Ĩthesyei vyũ mwĩkye kũasa ĩla mbota ya tene ya naĩ , nĩ kana mwĩthĩwe ta mũtu wakimwa oyu ũte mbota , o tondũ nĩsĩ kana mũi na mbota . Nũndũ Klĩsto ũla nĩ kalondu kaitũ ka Vasaka nũthembetwe . 
Kwoou nĩtũtanĩe mboka yaitũ ya Vasaka , na ti yĩna ĩla mbota ya tene ya ũthũku na naĩ , ĩndĩ yĩna mũkate ũte mbota wa ũtheu na ũw'o .
Nthĩnĩ wa valũa ũla namũandĩkĩie , nĩnamwĩie mũikaavulane na andũ me na mwĩkalo mũthũku wa ũlaalai .
Vau ndyawetaa ĩũlũ wa andũ ma nthĩ ĩno ala me na mwĩkalo mũthũku wa ũlaalai , kana me na ĩtomo , kana avutani , kana athaithi ma ngai sya mĩvw'anano , nũndũ kũlea kũvulana namo no inyw'ĩ mumie kũũ ĩũlũ wa nthĩ . 
Nyie namwĩaa mũikavulane na mũndũ o na wĩva wĩyĩtaa Mũklĩsto , ĩndĩ wĩkalaa mwĩkalo mũthũku wa ũlaalai , kana wa ĩtomo , kana mũthaithi wa ngai sya mĩvw'anano , kana ũneeneaa andũ ala angĩ naĩ , kana mũthengi kana mũvutani . Mũndũ wa mũthemba ũsu o na mũikaaĩsanĩe nake .
Ve vata mwaũ wakwa kũsilĩla andũ ala me nza wa ĩkanisa ? Inyw'ĩ mũyaĩlĩte kũsilĩla o ala me nthĩnĩ wa ĩkanisa ? 
Ngai nĩwe ũsilĩlaa ala me nza wa ĩkanisa . O tondũ Maandĩko Matheu maĩtye , “ Lũngyai mũndũ ũla wĩkaa ũla ũthũku kuma vala mũĩ . ”
Yĩla ũmwe wenyu wĩ na ũndũ na Mũklĩsto ũngĩ , atonya ata kũmũtwaa kotinĩ akasilĩlwe nĩ mũsili wa makoani ũte mũĩkĩĩi , vandũ va kũthi kũmũsikata kwa aĩkĩĩi ?
Mũyĩsĩ kana aĩkĩĩi nĩmo makasilĩla nthĩ ? Na ethĩwa ĩndĩ ninyw'ĩ mũkasilĩla nthĩ , nĩkĩ mũtatonya kumya ũtw'ĩo ĩũlũ wa tũmaũndũ tũnini ?
Inyw'ĩ nomwĩsĩ kana tũkasilĩla alaĩka ? Kwoou nĩtwaĩlĩtwe kwĩthĩwa tũtonya mũno mbee kũsilĩla maũndũ ma thayũ ũũ !
Yĩla makoani ma mũthemba ũsu maumĩla , nĩkĩ mũmatwaa makasilwe nĩ andũ matesĩkĩwe nĩ ĩkanisa ?
Mwaĩlĩte kwĩw'a nthoni mũno . Mwĩenda kwasya vai mũndũ ũmwe mũĩ katĩ wenyu ũtonya kũsila makoani katĩ wa Aklĩsto ? 
Atĩ Mũklĩsto akwatĩte kũtwaa Mũklĩsto ũngĩ kotinĩ makasilanw'e nĩ andũ mate aĩkĩĩi !
Kũtwaanaa kotinĩ mũkasilanw'e nĩkwonany'a kana mwĩ avalũku vyũ . Ti kavaa mũkavĩtĩw'a ne inyw'ĩ ? Ti kavaa mũivenwa syĩndũ ne inyw'ĩ ?
Ĩndĩ ninyw'ĩ mũkwĩkana naĩ na kũvenana syĩndũ ; o na mwĩĩka ũu kwa Aklĩsto ala angĩ .
Nomwĩsĩ kana andũ ala mate alũngalu maikalika ũsumbĩnĩ wa Ngai ? Mũikakengeke ; andũ ala mekalaa mwĩkalo mũthũku wa ũlaalai , kana mathaithaa ngai sya mĩvw'anano , kana ilaalai , kana aũme ala mamanyanaa kĩ-mwĩĩ na aũme angĩ , 
kana ing'ei , kana andũ me ĩtomo , kana athengi , kana andũ ala maneeneaa ala angĩ naĩ , kana avutani ; asu onthe vai ũmwe ũkalika ũsumbĩnĩ wa Ngai . 
Amwe menyu mwailyĩ ũu . Ĩndĩ nĩmwathambiw'e na mwathew'a naĩ syenyu , na mwatw'ĩkĩthw'a alũngalu kwa vinya wa Mwĩai Yesũ Klĩsto na wa Veva wa Ngai waitũ .
Mũndũ nũtonya kwasya , “ Nĩnĩtĩkĩlĩtw'e kwĩka ũndũ o na wĩva . ” Ĩndĩ ti kĩla ũndũ wĩ ũtethyo kwaku . Nĩndonya kwasya nĩnĩtĩkĩlĩtw'e kwĩka ũndũ o na wĩva , ĩndĩ ndyĩtĩkĩla kũtw'ĩka ngombo ya ũndũ o na wĩva .
Mũndũ ũngĩ o nake nũtonya kwasya , “ Lĩu wĩvo kwondũ wa ĩvu , na ĩvu yĩ vo kwondũ wa lĩu , ” ĩndĩ Ngai akaimina syonthe vamwe . Mwĩĩ ndwĩ vo kwondũ wa kwĩka ũlaalai , ĩndĩ kwondũ wa ũthũkũmi wa Mwĩai ; nake Mwĩai nĩwe ũnengae mwĩĩ kĩla kĩwaĩlĩte .
Ngai nĩwathayũũkisye Mwĩai kuma kwa akw'ũ , na akatũthayũũkya o ta ũu kwa ũtonyi wake .
No mwĩsĩ kana mĩĩ yenyu nĩ mamutha ma mwĩĩ wa Klĩsto ! Kwoou nose ĩmutha ya mwĩĩ wa Klĩsto nĩyĩtw'ĩkĩthye ĩmutha ya mwĩĩ wa ĩlwaya ? Aiee ! Ũu ndũtonyeka ! 
Kana nomwĩsĩ mũndũ akwatana na ĩlwaya atw'ĩkaa mwĩĩ ũmwe nayo ? Nĩkwĩthĩwa o tondũ Maandĩko Matheu maĩtye , “ Me elĩ makatw'ĩka kĩndũ kĩmwe . ”
Ĩndĩ ũla wakwatanw'a na Mwĩai atw'ĩkaa kĩndũ kĩmwe nake kĩ-veva . 
Mũikethĩwe na mwĩkalo wa ũlaalai o na vanini . Naĩ ila ingĩ mũndũ wĩkaa iyĩkaa mwĩĩ wake ũndũ , ĩndĩ mũndũ ũla wĩkaa ũlaalai ethĩawa aivĩtĩsya mwĩĩ wake .
Nomwĩsĩ kana mĩĩ yenyu nĩ ĩkalũ ya Veva Mũtheu , ũla ũtwĩe nthĩnĩ wenyu na mwamũnengiwe nĩ Ngai ? Mũi menyu ene ; 
nĩmwathooiwe na thooa mũnene , kwoou kumyai Ngai na mĩĩ yenyu .
Yu nĩtũsisye maũndũ ala mũnambandĩkĩie : Nĩ ũseo mũndũ kũlea kũtwaana .
Ĩndĩ nĩ kana mũndũ ndakalike ũtatonĩ wa ũlaalai , kĩla mũndũ-ũme nĩwaĩlĩte kwĩthĩwa na kĩveti kyake mwene , na kĩla mũndũ mũka nĩwaĩlĩte kwĩthĩwa na mũũme wake mwene . 
Mũndũ-ũme nĩwaĩlĩte kwĩanĩsya mavata ma mũka ma kĩ-mũtwaano , na mũndũ mũka nake nĩwaĩlĩte kwĩanĩsya mavata ma mũũme ma kĩ-mũtwaano .
Kĩveti kĩi na ũkũmũ ĩũlũ wa mwĩĩ wakyo , ĩndĩ nĩ mũũme wĩ naw'o ; o ta ũu mũndũ-ũme nde na ũkũmũ ĩũlũ wa mwĩĩ wake , ĩndĩ nĩ mũka wĩ naw'o . 
Mũikavatane ene kwa ene , ate o yĩla mwĩw'anĩte kwĩka ũu vandũ va kavinda , nĩ kana mwĩnengane kũvoya , na ĩndĩ mũisyokeanĩa ĩngĩ Satani ndakakwate mwanya wa kũmũtata , nũndũ wa kwĩthĩwa mũtatonya kwĩyũmĩĩsya .
Ũu namũtavya nĩ woni wakwa , ti mwĩao . 
Kwa w'o nenda kethĩwa andũ onthe mailyĩ takwa , ĩndĩ kĩla mũndũ e na mũthĩnzĩo wake wĩ mwanya kuma kwa Ngai ; ũmwe mũthĩnzĩo wa mũthemba mũna , na ũngĩ mũthĩnzĩo wa mũthemba ũngĩ .
Kwa ala matatwaanĩte na ala ndiwa , nyie nĩmea nĩ ũseo kwoo kwĩkala mũndũ e weka , o tondũ nyie nĩilyĩ .
Ĩndĩ ethĩwa maitonya kwĩyũmĩĩsya , nĩmatwaane . Nĩ kavaa kũtwaana kũte mũndũ kwĩkalaa e na wendi mwingĩ mwĩĩnĩ wa ũndũ ũsu .
Namo ala matwaanĩte nĩngũmanenga mwĩao ũtaumĩte kwakwa ĩndĩ kwa Mwĩai : Kĩveti kĩyaĩlĩte kũtaanĩsya na mũũme , 
na ethĩwa nĩkĩũtaanĩsya nake kyaĩlĩte kwĩkala kĩ kyoka , kana ethĩwa ti ũu , nĩkĩw'anĩthw'e na mũũme wakyo . Nake mũndũ-ũme ndaĩlĩte kũlũngya mũka wake .
Kwa andũ ala angĩ, nyie mwene eka Mwĩai nĩmea , ethĩwa mũndũ-ũme Mũklĩsto atwaĩte mũndũ mũka ũte Mũklĩsto , na mũndũ mũka ũsu nũkwenda aendee kwĩkalany'a nake , mũndũ-ũme ũsu ndaĩlĩte kũmũlũngya .
Ethĩwa ve mũndũ mũka Mũklĩsto ũtwaĩtwe nĩ mũndũ-ũme ũte Mũklĩsto , na mũndũ-ũme ũsu nũkwenda kwĩkalany'a nake , mũndũ mũka ũsu ndaĩlĩte kũmũlea . 
Nĩkwĩthĩwa mũndũ-ũme ũla ũte Mũklĩsto nũtw'ĩkĩthaw'a mũtheu nũndũ mũka nĩ Mũklĩsto , na mũndũ mũka ũte Mũklĩsto nake nũtw'ĩkĩthaw'a mũtheu nũndũ mũũme nĩ Mũklĩsto . Kethĩwa ti ũu , syana syoo ila masyaa syĩthĩwa syĩ mbuku methonĩ ma Ngai , ĩndĩ kwĩanana na ũndũ kũilyĩ nĩ ntheu . 
Ĩndĩ o vamwe na ũu , ethĩwa ũla ũte Mũklĩsto nũkwenda kũtaanĩsya na ũla Mũklĩsto , ũu nĩwĩthĩwe . Maũndũnĩ ma mũthemba ũsu , Mũklĩsto , ethĩwa nĩ mũndũ-ũme kana nĩ mũndũ mũka , e na ũthasyo wa kũnyuva ũndũ ũkwenda . Ngai atwĩtie twĩkalae na mũuo . 
Wĩsĩ ata we kĩveti kana ũkatangĩĩa mũũme waku ? Kana we mũndũ-ũme , wĩsĩ ata kana ũkatangĩĩa mũka waku ?
Kĩla ũmwe nĩaendee na kwĩkala mwĩkalo ũla Mwĩai ũmũnengete , na ayĩkala nthĩnĩ wa mwĩkalo ũla Ngai ũmwĩtĩe . Ũsu nĩw'o mwĩao wakwa ũla nĩmanyĩasya makanisanĩ onthe .
Ethĩwa mũndũ eetiwe nĩ Ngai e mwaĩke , ndaĩlĩte kwenda kũveta mbano sya nzaĩko , na ethĩwa mũndũ eetiwe nĩ Ngai ate mwaĩke , ndaĩlĩte kwenda aĩkwe .
Kwĩthĩwa mũndũ e mwaĩke kana ate mwaĩke ti kĩndũ ; kĩla kya vata nĩ kwĩka ũndũ mĩao ya Ngai ĩkwasya . 
Kĩla mũndũ aĩlĩte kwĩkalaa mwĩkalonĩ ũla wailyĩ yĩla Ngai wamwĩtie . 
Nĩwĩthĩwa waĩ ngombo ũyĩtwa nĩ Ngai ? Ndũkamake ; ĩndĩ ũkona nzĩa wuma ũkombonĩ , no wĩke ũu .
Nũndũ ũla wĩtĩtwe nĩ Mwĩai e ngombo nũtw'ĩkĩte mũndũ wa Mwĩai mũthasye . O ta ũu nake ũla ũtaĩ ngombo ayĩtwa nĩ Klĩsto atw'ĩkĩte ngombo yake .
Mwathooiwe na thooa mũnene ; mũikatw'ĩke ngombo sya andũ . 
Kwoou mbaitũ , kĩla ũmwe , o ũndũ wailyĩ ayĩtwa nĩ Ngai , nĩekale oou e vamwe na Ngai .
Yu naw'o ũvoo wa andũ ala matatwaanĩte , nyie ndyĩsĩ mwĩao kuma kwa Mwĩai ũneenete ĩũlũ woo , ĩndĩ nyie ta mũndũ nĩngũnengane woni wakwa , ta nĩ ũmwe ũla kwĩsĩla teinĩ wa Mwĩai ndonya kũĩkĩĩwa . 
Kwa kũsisya thĩna ũla wĩkw'o , nyie nĩona nĩ ũseo mũndũ ekale o ũndũ ũilyĩ . 
Nĩwĩthĩwa ũtwaanĩte ? Ndũkalũngye mũka waku. Nĩwĩthĩwa ũtatwaanĩte? Ndũkatate kũmantha kĩveti . 
Ĩndĩ ũkatwaana ndwĩthĩwa weeka naĩ , na mwĩĩtu nake akatwawa ndethĩwa eeka naĩ . Ĩndĩ o vamwe na ũu ala matwaanaa , makeethĩwa na mathĩna maingĩ ma kũũ nthĩ , na nyie nĩenda kũmũkĩsya mathĩna asu .
Kĩla ngũweta mbaitũ nĩ kana ĩvinda yĩla yĩtiele nĩ ĩkuvĩ mũno ; kuma yu ala matwaanĩte nĩmekale ta matatwaanĩte .
Ala mekũĩa nĩmekale ta mate na kĩĩo ; ala meũtana nĩmekale ta mate na ũtanu ; ala mathooaa syĩndũ nĩmekale ta vate kĩndũ mathooete , 
namo ala mathũkũmanaa na maũndũ ma nthĩ ĩno , mayĩkala ta mate na wĩa na maũndũ ma nthĩ ĩno , nũndũ mwĩkalĩle wa nthĩ ĩno nũũthela .
Nyie nĩenda mũikethĩwe mũithĩnĩka . Mũndũ ũla ũtatwaanĩte athĩnĩkĩaa wĩa wa Mwĩai , nĩkwĩthĩwa emantha ũndũ ũkũmwendeesya Mwĩai .
Ĩndĩ nake mũndũ ũla ũtwaanĩte athĩnĩkĩaa maũndũ ma nthĩ ĩno , nĩkwĩthĩwa emantha ũndũ ũkũmwendeesya mũka , 
na kwoou wendi wake nĩ mũaanĩku . O nake mũndũ mũka ũla ũtemũtwae kana mwĩĩtu , athĩnĩkĩaa wĩa wa Mwĩai nĩkwĩthĩwa emantha ũndũ ũkwĩyĩkalya e mũtheu mwĩĩnĩ na thayũnĩ , ĩndĩ mũndũ mũka ũla mũtwae athĩnĩkĩaa maũndũ ma nthĩ ĩno , nĩkwĩthĩwa emantha ũndũ ũkũmwendeesya mũũme .
Nyie nĩneena ũu nũndũ nĩenda kũmũtethya ; ndiũmũsiĩĩa kwĩka ũndũ mũkwenda , ĩndĩ nĩenda mwĩkale nesa na kũmũthũkũma Mwĩai mũte na ngoo mbaanĩku .
Ethĩwa mũndũ eona ndekwĩka mwĩĩtu ũla mevaanĩtye nesa kwa kũvanga kũlea kũmũtwaa , na mwĩĩtu ũsu aendee na ũkũa ; ethĩwa nũkwĩw'a akĩmwenda mũno na no nginya makatwaana , nĩeke kwĩanana na kwenda kwake ; nĩmatwaane , ti naĩ . 
Ĩndĩ nake mũndũ ũla ũvangĩte ngoonĩ yake vate kũingĩĩw'a ndakatwaane , na kwa ngenda yake ũtw'ĩte vyũ ngoonĩ yake mwene ndakatwae mwĩĩtu ũla mevaanĩtye , mũndũ ũsu o nake ethĩawa eeka nesa . 
Kwoou mũndũ ũla ũtwaanaa ekaa nesa , ĩndĩ nake ũla ũleaa kũtwaana ethĩawa eeka nesa mbee .
Kĩveti kĩthĩawa kĩ kyove nĩ mĩao kwa mũũme ĩvindanĩ yĩla mũũme wĩ thayũ. Ĩndĩ mũũme akakw'a , kĩthĩwa na ũthasyo wa kũtwawa nĩ mũndũ ũla kĩkwenda , ĩndĩ no nginya akethĩwa e Mũklĩsto . 
Ĩndĩ kwa woni wakwa , wĩthĩwa wĩ ũseo mbee kĩkekala ũu , na nĩĩkwatya nĩneena ũu ndongoew'e nĩ Veva wa Ngai .
Yu kwa tũsisye ũvoo ĩũlũ wa malĩu ala mathembeawa ngai sya mĩvw'anano. Nĩtwĩsĩ kana ithyonthe twĩ na ũmanyi o tondũ andũ maasya . Ĩndĩ ũmanyi nũtumaa andũ mekathĩĩa , naw'o wendo nĩwakaa mũndũ .
Mũndũ ũla wonaa ta ve kĩndũ wĩsĩ , ndethĩawa anamba kũmanya ũndũ waĩlĩte kwĩthĩwa esĩ .
Ĩndĩ mũndũ ũla ũmwendete Ngai , ũsu nĩwĩsĩkĩwe nĩ Ngai .
Kwoou ũvoo ĩũlũ wa kũya lĩu ũthembeetwe ngai sya mĩvw'anano , nĩtwĩsĩ kana kwa w'o ngai sya mũthemba ũsu iikw'o ; nĩtwĩsĩ kana Ngai no ũmwe tũ .
Nũndũ o na kau nokwĩthĩwe ngai isu ĩtunĩ kana kũũ nthĩ , o tondũ kwĩ , “ngai” mbingĩ na “eaĩi” aingĩ , 
ithyĩ kwitũ Ngai no ũmwe tũ , nake nĩ Asa , mũmbi wa syĩndũ syonthe , na ithyĩ twĩ vo nũndũ wake . O ta ũu Mwĩai no ũmwe , nake nĩ Yesũ Klĩsto , ũla kwondũ wake syĩndũ syonthe syoombiwe na kwondũ wake ithyĩ twĩ vo .
Ĩndĩ o vamwe na ũu ti kĩla mũndũ wĩ na ũmanyi ũũ . Andũ amwe mamanyĩie maũndũ ma ngai sya mĩvw'anano weethĩa kũvika o nayu yĩla maya malĩu ma mũthemba ũsu , monaa meya lĩu wa ngai ya mũvw'anano , na nũndũ nĩ onzu , mew'aa nĩmeũvukw'a .
Lĩu ndũtũthengeanĩasya na Ngai na kwoou vai wasyo twĩona twalea kũya lĩu ũsu , na vai ũtandĩthyo twĩona twaũya .
Ĩndĩ ĩsũvĩei ũthasyo ũsu mwĩ na w'o , ndũkatume ala me na mũĩkĩĩo mũvũthũ maluluutĩka .
Nũndũ ethĩwa mũndũ akakwona we mũndũ ũkwĩw'a wĩ na ũmanyi , ũkĩya lĩu ĩkalũnĩ ya ngai ya mũvw'anano , nĩkũlya , ethĩwa wasya wa ngoo wa mũndũ ũsu nĩ mwonzu , ndethangaaw'a kũya lĩu ũthembeetwe ngai sya mĩvw'anano ? 
Kwoou mwana-a-asa ũsu mwonzu Klĩsto wakwie kwondũ wake , ayanangwa nĩ ũmanyi waku .
Kwondũ wa ũu , yĩla mwavĩtĩsya Aklĩsto ala angĩ na kwananga wasya woo wa ngoo mwonzu , mwĩthĩawa mwamũvĩtĩsya Klĩsto .
Kwoou ethĩwa lĩu nũtuma mwana-a-asa avalũka , ndikaya nyama ndikatume mwana-a-asa alika naĩnĩ .
Nyie no nĩ mũndũ mũthasye ? No nĩ mũtũmwa ? Nyie no naamwona Yesũ Mwĩai waitũ ? Nũndũ inyw'ĩ mũte ũsyao wa wĩa wakwa nthĩnĩ wa Mwĩai ? 
na ethĩwa kwa andũ ala angĩ ndi mũtũmwa , kwenyu nĩ mũtũmwa , nũndũ kwĩthĩwa inyw'ĩ mwĩ Aklĩsto nĩ ũĩkĩĩthyo kana nyie nĩ mũtũmwa .
Yĩla andũ meũngũlĩĩlya makũlyo nĩteteaa ta ũũ :
Nĩkũlya , ithyĩ no twaĩlĩtwe nĩ kũnengwa lĩu na kyaũnyw'a kwondũ wa wĩa witũ ?
No twaĩlĩtwe nĩ kũendany'a na iveti sitũ Aklĩsto syalonĩ ta atũmwa ala angĩ , na ana-a-inyia ma Mwĩai na Vetelo ?
Kana koo inyie nĩ na Valanava twaĩlĩtwe nĩ kũtethasya wĩa , twone kya kwĩtethya nakyo ?
Nĩ mũsikalĩ wĩva o na ĩndĩĩ wĩyĩĩvĩaa ngalama ya syĩndũ iNyie ndiũneena maũndũ aa o ũndũ andũ maneenaa ; Mĩao ĩwetete oou .
Nĩkwĩthĩwa Mĩaonĩ ya Mwose kwĩĩtwe atĩĩ , “ Ndũkove ng'ombe mũnuka yĩla ũũmĩtũmĩa ĩkũvũĩe nganũ kwa kũkinyanga . ” Nĩkũlya , mwĩona Ngai ta ũkũsũanĩa o ũvoo wa ng'ombe ?
Nĩkũlya , we kwa w'o ndaneenaa ĩũlũ waitũ ? Kwa w'o vau vaandĩkiwe kwondũ witũ , nũndũ mũndũ ũla ũĩmaa na ũla ũvũaa ũ lĩu , onthe maĩlĩte kũtethya wĩa kĩla ũmwe e na wĩkwatyo wa kũkwata kĩlungu kĩmwe kya lĩu ũsu . 
Ethĩwa ithyĩ tũvandĩte mbeũ ya kĩ-veva nthĩnĩ wenyu , nĩkũlya , nĩ ũndũ ũnene ethĩwa tũkaketha syĩndũ kuma kwenyu ila sya kũũ nthĩ ?
Ethĩwa andũ angĩ nĩmaĩlĩte kũkwata kĩndũ kuma vala mũĩ , ithyĩ nũndũ tũtaĩlĩte kũkwata mũno mbee ?
Ĩndĩ ũu wĩ o vo , tũyaaenda kũtũmĩa ũkũmũ ũsu , ĩndĩ nĩtũmĩĩasya kĩla ũndũ nĩ kana tũikasiĩĩe ũnyaĩĩkya wa Ũvoo Mũseo wa Klĩsto . la ũtũmĩaa e wĩanĩ ? Nĩ mũĩmi wĩva ũvandaa mũũnda wa mĩsavivũ ateũya ũsyao wayo ? Kana nũũ ũla ũĩthasya ndĩthya ya indo , na ndanyusaa ĩia yasyo ?
Inyw'ĩ nomwĩsĩ kana andũ ala mathũkũmaa Ĩkalũnĩ makwataa lĩu woo kuma o vau Ĩkalũnĩ , na kana athembi ala maumasya nthembo kĩthembeonĩ methĩawa na kĩlungu kyoo nthembonĩ isu ? 
Ũu now'o Mwĩai wĩaĩte kana andũ ala matavanasya Ũvoo Mũseo , nĩmaĩlĩte kũkwataa syĩndũ sya kwĩtethya nasyo kumana na kũtavany'a Ũvoo Mũseo .
Ĩndĩ nyie ndyaaĩtya syĩndũ isu , o na ndikũandĩka valũa ũũ nĩtye syĩndũ . Nĩ kavaa ngakw'a kũte kũnenga mũndũ mwanya anziĩĩe ndikethĩwe na kĩtumi kya kwĩkathĩĩa .
Ĩndĩ yĩla ngũtavany'a Ũvoo Mũseo nditonya kwĩkathĩĩa , nũndũ nĩaĩwe kwĩka ũu . Kyeva nĩ kwakwa ethĩwa ngalea kũtavany'a Ũvoo Mũseo !
Kethĩwa ndethasya wĩa ũũ kwa kwenda kwakwa nĩthĩwa neteelaa kũĩvwa , ĩndĩ nĩũtethasya ta wĩa ũla naĩlĩte kũtethya , nũndũ nĩnĩũnengetwe nĩ Ngai nĩtethye . 
Kwoou ĩtuvi yakwa nĩ kyaũ ? Nĩ kwĩthĩwa na mwanya wa kũtavany'a ũvoo mũseo vate kĩndũ ngũĩvĩthya , na ndekwĩtya kĩla naĩlĩte kũnengwa ta mũtavany'a wa Ũvoo Mũseo .
Nyie nĩ mũndũ wĩ na ũthasyo , ndi ngombo ya mũndũ , ĩndĩ nĩtw'ĩkĩthĩtye ngombo ya andũ onthe , nĩ kana ndonye kũkusya aingĩ ũndũ vatonyeka .
Kwa Ayuti nekalile ta Mũyuti , nĩ kana nĩkusye Ayuti . Kwa asu me ungu wa Mĩao ya Mwose , o na kau nyie ndi ungu wa Mĩao ĩsu , nekalile ta nĩ ungu wayo nĩ kana ndonye kũmakusya .
O ta ũu kwa ala mate ungu wa Mĩao ya Ayuti nekalile ta nde ungu wa Mĩao ĩsu , nĩ kana ndonye kũkusya asu mate ungu wa Mĩao ĩsu . Ũu ti kwasya kana ndiatĩĩaa mĩao ya Ngai ; kwa w'o nĩ ungu wa mĩao ya Klĩsto . 
Kwa ala me na mũĩkĩĩo mũvũthũ , nĩkalaa ta nĩ na mũĩkĩĩo mũvũthũ , nĩ kana ndonye kũkusya asu me na mũĩkĩĩo mũvũthũ . Ndw'ĩkĩte syĩndũ syonthe kwa andũ onthe , nĩ kana kwa nzĩa syonthe ndonye kũtangĩĩa amwe moo .
Maũndũ asu onthe nĩkaa kwondũ wa Ũvoo Mũseo , nĩ kana nĩthĩwe na kĩanda nthĩnĩ wa moathimo maw'o . 
Inyw'ĩ nomwĩsĩ kana nthĩnĩ wa ĩthaũ ya kũsemba , andũ onthe ala masembete methĩawa maisindana , ĩndĩ no ũmwe ũkwataa mũthĩnzĩo wa kũsinda ? Kwoou sembai mwĩminĩe mũtonye kũkwata mũthĩnzĩo .
Kĩla mũthaũki wĩ kĩmanyĩsyonĩ ekalaa na wĩting'o maũndũnĩ onthe . Mekaa ũu mekĩwe ngovia ya ũsindi ĩtekalaa ĩvinda ĩasa , ĩndĩ ithyĩ twĩting'aa tũkwate ngovia ya ũsumbĩ yĩkalaa tene na tene .
Kĩu nĩkyo kĩtumaa nĩsemba nzyaĩtye vala nĩendete kũminĩa ; na nĩkyo kĩtumaa nĩkya ngundi ndeũkũna vathei . 
Nĩnĩvũaa mwĩĩ wakwa na kũũtw'ĩkĩthya ngombo yakwa , nĩ kana ndikese kwĩkw'a ũtee ĩtina wa kũtavya angĩ Ũvoo Mũseo .
Mbaitũ , nĩenda kũmũlilikany'a kana aaũmae maitũ nĩmaseseeiwe nĩ ũla mũumbĩ , na onthe nĩmainganĩisye Ũkanga Mũtune vate thĩna .
Kwa kwĩthĩwa mũumbĩnĩ na kwĩsĩla ũkanganĩ , onthe nĩmavatisiwe matw'ĩka aatĩĩi ma Mwose .
Onthe nĩmaĩe mũkate wa kĩ-veva wa mũthemba o ũmwe ,
na onthe manyw'a kya ũnyw'a kya kĩ-veva kya mũthemba o ũmwe . Manywie kuma ĩvianĩ ya kĩ-veva yĩla yaendaa yĩmaumĩte ĩtina , nayo ĩvia yĩu nĩ Klĩsto . 
Ĩndĩ o vamwe na ũu , Ngai ndaaendeew'a nĩ aingĩ moo ; nĩmakwie na mĩĩ yoo yanyaĩĩkĩa kũu kw'onthe weũnĩ .
Maũndũ aa onthe nĩ ũkany'o kwitũ tũikalikwe nĩ wendi wa maũndũ mathũku o tondũ mo meekie .
Mũikathaithe ngai sya mĩvw'anano o tondũ amwe moo meekie , o tondũ Maandĩko Matheu maĩtye , “ Andũ nĩmekalile nthĩ matanĩe mboka , ĩla yavĩndũkie yatw'ĩka mboka ya ũnywi na kwĩka ũlaalai . ”
Tũyaĩlĩte kũlika mwĩkalonĩ mũthũku wa ũlaalai , o tondũ amwe moo meekie , na nthĩnĩ wa mũthenya o ũmwe makw'a andũ ngili mĩongo ĩlĩ na itatũ .
Tũikamũtate Mwĩai ũndũ amwe moo meekie , namo mooawa nĩ nzoka ; 
o na tũikanyungunyĩsye ũndũ amwe moo meekie , na mooawa nĩ mũlaĩka wa kĩkw'ũ .
Maũndũ aa onthe meekĩkie kwoo methĩwe ta ũkany'o kwa andũ angĩ , na maandĩkiwe matũtae ithyĩ ala twĩ ĩvindanĩ yĩĩ ya mũminũkĩlyo .
Kwoou mũndũ ũla wĩw'aa ta mũlũmu nĩesũvĩe ndakese kũvalũka ! 
Vai ũtato waamũkwata ũtakwataa andũ ala angĩ . Ĩndĩ Ngai nĩ wa kũĩkĩĩwa , na ndakaeka mũtatwe kũthonoka vala mũtatonya kũmĩĩsya ; yĩla mwĩ ũtatonĩ akamũmanthĩa nzĩa ya kumĩlĩĩla , nĩ kana mũtonye kũmĩĩsya .
Kwoou endwa makwa , mũikathaithe ngai sya mĩvw'anano o na vanini .
Nĩneena nenyu ta mwĩ andũ me na ũmanyi ; inyw'ĩ ene kwa osyai kĩla nyie ngũneena . 
Kĩkombe kya kũtũnga mũvea kĩla tũtũmĩaa nthĩnĩ wa mesa ya Mwĩai , na tũtũngĩaa Ngai mũvea nũndũ wakyo , nĩkũlya , kũu ti kwĩthĩwa mũamba nthĩnĩ wa nthakame ya Klĩsto ? Naw'o mũkate ũla tũtilaa , kũu nakw'o ti kwĩthĩwa na mũamba nthĩnĩ wa mwĩĩ wa Klĩsto ? 
Nũndũ vethĩawa mũkate ũmwe , ithyĩ o na kau twĩ aingĩ twĩ mwĩĩ ũmwe , nũndũ ithyonthe tũĩsaa mũkate ũsu ũmwe .
Kwa tũsisyei ũvoo wa andũ ma Ĩsilaeli . Andũ ala maĩsaa kĩlungu kya nthembo ĩla yumaw'a methĩawa me mũamba na kĩthembeo .
Vau nyie nĩasya ata ? Ko ngwasya kana lĩu ũla ũthembeawa ngai sya mĩvw'anano , kana o na ngai isu nĩ kĩndũ ? 
Aiee , kĩla ngũweta nĩ kana kĩla kĩthembawa kĩthembeonĩ kya Andũ-ma-mbaĩ-ingĩ kĩthembeawa maimũ , kĩithembeawa Ngai . Nyie ndikwenda mwĩthĩwe mwĩ mũamba na maimũ .
Mũitonya kũnyw'a kuma kĩkombenĩ kya Mwĩai na mũkanyw'a kuma kĩkombenĩ kya maimũ . O ta ũu mũitonya kũya mesanĩ ya Mwĩai na mũkaya mesanĩ ya maimũ . 
Ko tũkwenda kũmũthatya Mwĩai ? Ithyĩ ko twĩ vinya kwĩ we ?
Amwe menyu measya atĩĩ , “ Nĩtwĩtĩkĩlĩtw'e kwĩka ũndũ o na wĩva , ” ĩndĩ ti maũndũ onthe me ũtethyo . “ Nĩtwĩtĩkĩlĩtw'e kwĩka ũndũ o na wĩva . ” Ĩndĩ ti maũndũ onthe makaa mũndũ .
Mũndũ o na wĩva ndakamanthe kwĩyĩuna mwene , ĩndĩ namanthe kũuna mũndũ ũla ũngĩ .
Yai nyama o na syĩva ila iũthoow'a kĩthĩnzĩonĩ , mũteũkũlya ũndũ kumana na wasya wa ngoo . 
Nũndũ Maandĩko Matheu maĩtye , “ Nthĩ na kyonthe kĩla kĩ nthĩnĩ wayo nĩ sya Mwĩai . ”
Ethĩwa mũndũ ũte mũĩkĩĩi nĩwakũthokya mbokanĩ na ũitw'a kũthi , ya lĩu o na wĩva ũla wĩkũathĩsya ũteũkũlya ũndũ kumana na wasya wa ngoo . 
Ĩndĩ ethĩwa vakooka mũndũ akwĩe , “ Lĩu ũũ wĩĩthembeetwe ngai sya mĩvw'anano , ” ndũkaye lĩu ũsu kwondũ wa kũsũvĩa mũndũ ũsu wakũtavya ũu , na kwondũ wa wasya wa ngoo .
Ndiũweta wasya wa ngoo waku , ĩndĩ nĩ wasya wa ngoo wa mũndũ ũsu . Ĩndĩ mũndũ nũtonya ũkũlya , “ Ũthasyo wakwa wa kwĩka ũndũ wĩsiĩĩwa nĩkĩ nĩ wasya wa ngoo wa mũndũ ũngĩ ? ”
Ethĩwa nĩngũtũngĩa Ngai mũvea nũndũ wa lĩu ũsu ngũya , nĩkĩ ngũneenewa naĩ nũndũ wa kĩu natũnga mũvea kwondũ wakyo ?
Kwoou ũndũ o na wĩva ũla mũkwĩka , o kũya kana kũnyw'a , wĩkei kwondũ wa ũkumyo wa Ngai . 
Mũikeke ũndũ ũete ũluluutĩkyo kwa Ayuti kana kwa Andũ-ma-mbaĩ-ingĩ , kana kwa ĩkanisa ya Ngai . 
Ĩkaai o takwa . Nĩndataa kwendeesya andũ onthe nthĩnĩ wa kĩla ũndũ nĩkaa , ndeũmantha kwĩyĩuna nyie mwene , ĩndĩ kũuna andũ onthe , nĩ kana matonye kũtangĩĩwa .
Atĩĩaai ngelekany'o yakwa , o tondũ nĩatĩĩaa ĩla ya Klĩsto .
Nĩngũmũkathĩĩa nũndũ nĩmũndilikanaa nthĩnĩ wa kĩla ũndũ , na nĩmũlũmĩtye momanyĩsyo onthe o ũndũ nyie namũnengie mo .
Ĩndĩ nĩenda mũelewe kana mũtwe wa kĩla mũndũ-ũme nĩ Klĩsto , na mũtwe wa kĩveti nĩ mũũme , naw'o mũtwe wa Klĩsto nĩ Ngai .
Kwoou mũndũ-ũme ũla ũvoyaa kana kũtavany'a ũtũmani kuma kwa Ngai ekĩĩte ngovia , ethĩawa aivũthya ũla mũtwe wake .
Nake mũndũ mũka ũla ũvoyaa kana kũtavany'a ũtũmani kuma kwa Ngai atavw'ĩkĩte mũtwe wake na kĩndũ, ethĩawa aivũthya ũla mũtwe wake ; ũu no ũndũ ũmwe na mũtwe wake kwĩthĩwa wĩ mwenze . 
Ethĩwa mũndũ mũka ndeũvw'ĩka mũtwe wake , nĩwaĩlĩte kwenza nzw'ĩĩ yake ; ĩndĩ ethĩwa nĩ nthoni kwa mũndũ mũka kũtilanga nzw'ĩĩ yake kana kwenzwa , nĩwaĩlĩte kwĩyova kĩtambaa .
Mũndũ-ũme nde na vata wa kũvw'ĩka mũtwe wake na kĩndũ , nũndũ we nĩ mũvw'ano na ũtaĩĩo wa Ngai , ĩndĩ mũndũ mũka nĩ ũtaĩo wa mũndũ-ũme .
Nũndũ mũndũ-ũme ndaaũmbwa kuma kwa mũndũ mũka , ĩndĩ mũndũ mũka oombiwe kuma kwa mũndũ-ũme .
O ta ũu mũndũ-ũme ndaaũmbwa kwondũ wa mũndũ mũka , ĩndĩ mũndũ mũka oombiwe kwondũ wa mũndũ-ũme . 
Nĩ kwa kĩtumi kĩu na nũndũ wa alaĩka mũndũ mũka waĩlĩte kwĩthĩwa na kĩtambaa mũtwe ta wonany'o wa wĩnyivyo kwa mũũme .
Ĩndĩ o vamwe na ũu methonĩ ma Mwĩai mũndũ mũka ndetoetye vate mũndũ-ũme , o na mũndũ-ũme ndetoetye vate mũndũ mũka . 
Nĩkwĩthĩwa o tondũ mũndũ mũka woombiwe kuma kwa mũndũ-ũme , o nake mũndũ-ũme yu asyaawa nĩ mũndũ mũka ; syĩndũ syonthe syumaa kwa Ngai .
Kwa ĩkũlyei inyw'ĩ ene : Nĩ waĩlu kwa mũndũ mũka kũvoya Ngai atevw'ĩkĩte kĩndũ mũtwe ?
Kwa w'o mũtuo wa nthĩ o naw'o nũmũmanyĩasya inyw'ĩ kana mũndũ-ũme kwĩthĩwa na nzw'ĩĩ ndaasa nĩ nthoni kwake .
Ĩndĩ kwa mũndũ mũka kwĩthĩwa na nzw'ĩĩ ndaasa nĩ kĩndũ kya ndaĩa kwake . Nzw'ĩĩ yake anengetwe ta kĩndũ kya kwĩvw'ĩka . 
Ethĩwa ve mũndũ ũkwenda kũkananĩa ũndũ ũsu , kĩla nyie ngũweta nĩ kana ithyĩ o na makanisa ma Ngai , tũi na mũtuo ũngĩ nthĩnĩ wa ũthaithi .
Nthĩnĩ wa maũndũ ala maatĩĩe nyie nditonya kũmũkathĩĩa , nũndũ yĩla mwakomana mũthaithe , mwĩkaa kũthũkĩĩsya maũndũ vandũ va kũmaĩlya . 
Kĩndũ kya mbee , nĩndavĩtw'e kana yĩla mwakomana ta ĩkanisa , nĩmwĩthĩawa na ũtilĩkangano , na ũu nĩngwĩtĩkĩla no ta w'o .
No nginya vakethĩwa ũtilĩkangano katĩ wenyu nĩ kana ala aĩkĩĩi ma w'o mamanyĩke .
Yĩla mwakomana vamwe , ti mboka ya Mwĩai mũĩsaa .
Nĩkwĩthĩwa yĩla mũũya , kĩla mũndũ ambĩĩaa kũya lĩu wake vate kweteela ala angĩ , na ũyĩthĩa amwe menyu nĩmatiwa na nzaa , o yĩla ala angĩ nĩ amile .
Mwĩĩka ũu nĩkĩ ! No mwĩ na nyũmba syenyu mũtonya kũĩĩa na kũnyw'ĩĩa vo ? Kana ko mũũvũthya ĩkanisa ya Ngai , na kũthekeea andũ ala mate na kĩndũ ? Mwĩona ta ndonya kũmwĩa ata ũndũnĩ ũũ ? Kũmũkathĩĩa ? Aiee , ndimũkathĩĩa o na vanini .
Nũndũ nyie nakwatie kuma kwa Mwĩai momanyĩsyo ala nyie nĩmũmanyĩĩtye , kana Mwĩai Yesũ , ũtukũ ũla wanenganiwe kwa amaitha , oosie mũkate ,
na atũngĩa Ngai mũvea . Nĩwaũtilangile na asya atĩĩ , “ Ũũ nĩ mwĩĩ wakwa , ũla ũũnenganwe kwondũ wenyu . O nenyu ĩkaai o ta ũu kwondũ wa kũndilikana . ” 
O ta ũu ĩtina wa lĩu wa wĩoo , nĩwoosie kĩkombe kĩ ndivai na asya atĩĩ , “ Kĩkombe kĩĩ nĩ ũtianĩo mweũ , ũla ũkwĩanĩw'a na nthakame yakwa . Ĩkaai ũu yĩla mũũmĩnyw'a , kwondũ wa kũndilikana . ”
Kũu nĩ kwasya kana kĩla ĩvinda mũũya mũkate ũũ na kũnyw'a kuma kĩkombenĩ kĩĩ , mwĩthĩawa mũitavany'a kĩkw'ũ kya Mwĩai kũvika yĩla wĩũka ĩngĩ .
Kwoou mũndũ ũla wĩya mũkate ũsu kana kũnyw'a kuma kĩkombenĩ kĩu kya Mwĩai ũndũ ũtaĩlĩte , akeethĩwa na naĩ ya kũvũthya mwĩĩ na nthakame ya Mwĩai . 
Kĩla mũndũ nĩwaĩlĩte kwĩyĩosya mbee , na ĩndĩ akĩya mũkate ũsu na kũnyw'a kuma kĩkombenĩ kĩu . 
Nĩkwĩthĩwa mũndũ ũla ũĩsaa na kũnyw'a ateũvathũkany'a ũla mwĩĩ wa Mwĩai , eyĩeteae ũsilĩlo yĩla ũkũya mũkate ũsu na kũnyw'a kuma kĩkombenĩ kĩu . 
Kĩu nĩkyo kĩtumi aingĩ menyu awau na onzu , o na amwe nĩmakw'ĩte . 
Kethĩwa nĩtũtonya kwĩyĩosya mbee nesa , tũikwata ũsilĩlo kuma kwa Ngai . 
Ĩndĩ yĩla tũũsilĩlwa nĩ Mwĩai , twĩthĩawa tũikanw'a nĩ kana tũikasilĩlwe vamwe na andũ ma nthĩ .
Kwoou ĩndĩ mbaitũ , yĩla mwakomana mũye mboka ya Mwĩai eteelanaai . 
Ethĩwa mũndũ e na nzaa nĩaye mũsyĩ , nĩ kana mũikasilĩlwe nĩ Mwĩai yĩla mwoombana . Maũndũ ala angĩ nganeena ĩũlũ wamo nooka kũu .
Nayu mbaitũ , nĩngwenda mũmanye nesa ĩũlũ wa ũvoo wa mĩthĩnzĩo ya Veva Mũtheu .
Nĩmwĩsĩ kana yĩla mũtaĩ Aklĩsto nĩmwasumbĩkĩtwe na kwaw'a kwa nzĩa ĩmwe kana ĩngĩ , nĩ ngai sya mĩvw'anano itaneenaa . 
Kwoou nĩenda kũmũmanyĩthya kana vai mũndũ atongoew'e nĩ Veva wa Ngai ũtonya kũneena akasya , “ Yesũ nĩaumanĩwe , ” na vai mũndũ ũtonya kwasya “ Yesũ nĩ Mwĩai , ” atatongoew'e nĩ Veva Mũtheu .
Kwĩ mĩthĩnzĩo yĩ kĩvathũkany'o , ĩndĩ ĩnenganawe no Veva ũmwe ; 
na kwĩ mothũkũmi me kĩvathũkany'o , ĩndĩ no Mwĩai ũmwe ũla wĩthĩawa aithũkũmwa .
O ta ũu kwĩ mĩtethelye yĩ kĩvathũkany'o ya wĩa , ĩndĩ no Ngai ũmwe wĩthĩawa aitethya wĩa ũsu nthĩnĩ wa kĩla ũmwe . 
Kĩla mũndũ nũnengetwe wonany'o wa Veva , nĩ kana andũ onthe matonye kũunĩka . 
Mũndũ ũmwe nũnengetwe nĩ Veva kũneena na ũĩ , na ũngĩ akanengwa kũneena na ũmanyi no Veva ũsu ũmwe . 
Mũndũ ũngĩ nũnengetwe kwĩthĩwa na mũĩkĩĩo nĩ Veva o ũsu , na ũngĩ akanengwa mũthĩnzĩo wa kũvosya andũ awau nĩ Veva o ũsu ũmwe . 
O ta ũu Veva nũnengete mũndũ ũmwe ũtonyi wa kwĩka syama , na ũngĩ akanengwa wathani , na ũngĩ akanengwa ũtonyi wa kũvathũkany'a mĩthĩnzĩo ĩla yumĩte kwa Veva Mũtheu na ĩla ĩtaumĩte kwake . O ta ũu mũndũ ũngĩ nũnengetwe ũtonyi wa kũneena na ithyomo ngeni sya mĩthemba mingĩ , na ũngĩ akanengwa ũtonyi wa kũalyũla ithyomo isu . 
Mĩthĩnzĩo ĩsu yonthe ĩnenganawe nĩ Veva o ũmwe , na aaĩaa kĩla ũmwe kwĩanana na ũndũ ũ Veva ũkwenda .
O tondũ mwĩĩ ũmwe wĩ na mamutha maingĩ , na mamutha asu onthe o na kau nĩ maingĩ no mwĩĩ ũmwe , ũu now'o kũilyĩ kwa Klĩsto . 
Nĩkwĩthĩwa ithyonthe twĩ Ayuti kana twĩ Andũ-ma-mbaĩ-ingĩ , twĩ ngombo kana tũte ngombo , nĩtwavatisiwe nthĩnĩ wa Veva ũmwe twatw'ĩka mwĩĩ ũmwe , na ithyonthe twanyw'ĩthiw'e Veva o ũsu ũmwe .
Mwĩĩ ti ĩmutha yĩmwe , ĩndĩ nĩ mamutha maingĩ . 
Ethĩwa kũũ kũkasya , “ Nũndũ ti inyie kw'oko , ndi wa mwĩĩ , ” kĩu kĩituma kũtw'ĩka ti ĩmutha yĩmwe ya mwĩĩ . 
Na ethĩwa kũtũ kũkasya , “ Nũndũ ti inyie itho , ndi wa mwĩĩ , ” kĩu kĩituma kũtw'ĩka ti ĩmutha yĩmwe ya mwĩĩ . 
Kethĩwa mwĩĩ w'onthe nĩ itho , mũndũ ew'a nthĩ ata ? Na kethĩwa mwĩĩ w'onthe nĩ kũtũ , mũndũ anyungĩa ata ? 
Ĩndĩ o tondũ kũilyĩ , Ngai eekĩie kĩla ĩmutha mwĩĩnĩ o ũndũ wendie . 
Kethĩwa mamutha onthe no ĩmutha yĩmwe , mwĩĩ ndwĩthĩwa vo . 
Kĩla kĩ vo nĩ kana mamutha nĩ maingĩ , ĩndĩ mwĩĩ nĩ ũmwe .
Kwoou ĩndĩ , itho yĩitonya kwĩa kw'oko atĩĩ , “ Nyie ndi na vata naku , ” o na mũtwe ndũtonya kwĩa maũũ atĩĩ , “ Nyie ndi na vata nenyu ! ” 
Kwa w'o , mamutha ma mwĩĩ ala monekaa me monzu nĩmo me vata mũno , 
namo mamutha ala twonaa ta mate wĩa , nĩmo tũmasũvĩaa na ndaĩa nene . O ta ũu mamutha maitũ ala monekaa matailyĩ nesa , nĩmo masũvĩawa kwa kũmavw'ĩka kwa nzĩa ya mwanya , 
o yĩla mamutha ala angĩ mailyĩ nesa mate na vata wa kũsũvĩwa . Ngai akwatanisye mwĩĩ weethĩa anenga ndaĩa ĩla nene mamutha ala monekaa mate ndaĩa . 
Kwoou vai ũtilĩkangano nthĩnĩ wa mwĩĩ ; mamutha maw'o nĩmasũvĩanaa yĩmwe kwa yĩla yĩngĩ . 
Ethĩwa ĩmutha yĩmwe ya mwĩĩ yĩna thĩna , mamutha ala angĩ onthe nĩmathĩnaa vamwe nayo ; ethĩwa ĩmutha yĩmwe nĩyataĩwa , mamutha ala angĩ onthe nĩmatanaa vamwe nayo .
Yu ĩndĩ , inyw'ĩ mwĩ mwĩĩ wa Klĩsto , na kĩla ũmwe wenyu nĩ ĩmutha ya mwĩĩ ũsu . 
Nthĩnĩ wa ĩkanisa Ngai nĩwiĩte andũ mothũkũminĩ me kĩvathũkany'o : Mbee nĩ atũmwa ; kelĩ nĩ athani , na katatũ nĩ amanyĩsya . Kuma vau ve ala manengetwe ũtonyi wa kwĩka syama , na asu makaatĩĩwa nĩ ala manengetwe ũtonyi wa kũvosya andũ ala awau , kana kũtethasya andũ , kana kũtongoeasya andũ , kana kũneena na ithyomo ngeni . 
Nĩkũlya , onthe nĩ atũmwa ? Onthe nĩ athani ? Onthe nĩ amanyĩsya ? Onthe nĩmekaa syama ? 
Onthe nĩmanengetwe mũthĩnzĩo wa kũvosya ? Onthe nĩmaneenaa na ithyomo ngeni ? Onthe nĩmatonya kũalyũla ithyomo ? 
Ĩthĩwai na wendi wa kũkwata mĩthĩnzĩo ĩla yĩ vata mũno . Nayu nĩngũmwony'a nzĩa ĩngĩ nzeo mũno mbee .
O na nganeena na ithyomo sya andũ kana sya alaĩka , ĩndĩ ndyĩthĩwa nde na wendo , ũneeni wakwa wĩthĩwa o ta wasya wa ĩleve kana syũma iũtuwa . 
O na ngethĩwa na mũthĩnzĩo wa kwathana na kũmanya syĩmbithĩ syonthe , na ngethĩwa nĩsĩ kĩla kĩndũ ; o na ngethĩwa na mũĩkĩĩo mwingĩ ũtonya kũthamya iĩma , ĩndĩ ndyĩthĩwa nde na wendo , nyie nĩthĩwa nĩ o vathei . 
na nganengane syĩndũ syonthe ila nĩ nasyo , na o na nganengane mwĩĩ wakwa ũvĩvw'e ; ĩndĩ ndyĩthĩwa nde na wendo , kĩu kĩyĩthĩwa na ũtethyo kwakwa .
Mũndũ wĩ na wendo e wũmĩĩsyo na e tei ; mũndũ wĩ na wendo nde kĩwĩu na ndekathĩĩaa ;
ndethĩawa e mũng'endu na nde ngũlũ . Mũndũ wĩ na wendo ndamanthaa kwĩyĩuna we mwene , ndathataa mĩtũkĩ , na ndekalasya woo ngoonĩ . 
O ta ũu ndatanĩaa ũla ũthũku , ĩndĩ atanĩaa ũla waĩlu . 
Mũndũ wĩ na wendo ndeyĩtũkaa , nũĩkĩĩa maũndũ onthe , nĩwĩthĩawa na wĩkwatyo maũndũnĩ onthe , na nĩwũmĩĩasya maũndũ onthe .
Wendo ũtũaa tene na tene , ĩndĩ kweethĩwa kwĩ mawathani makavetwa , na kweethĩwa kwĩ kũneena na ithyomo ikathela , na kweethĩwa kwĩ ũmanyi ũkavetwa . 
Nũndũ ũmanyi witũ ti mwĩthĩanu , na wathani witũ o naw'o ti mwĩthĩanu . 
Ĩndĩ yĩla kĩla kĩthĩanu kĩvika , kĩla kĩte kĩthĩanu kĩkavetwa .
Yĩla naĩ kana , naneenaa ta kana , neesilasya ta kana , na nasũanĩaa ta kana ; yĩla natw'ĩkie mũndũ mũima , nĩnaekanie na maũndũ ma wana . 
Maũndũ ala tũkwona yu na menyenyi ta kyuu kĩoonĩ , ĩvinda yĩu tũkamona ũthyũ kwa ũthyũ . Ũndũ ũla yu ndawĩsĩ vyũ , ĩvinda yĩu ngaũmanya vyũ , o tondũ nyie Ngai ũmbĩsĩ vyũ .
Kwoou mũĩkĩĩo , wĩkwatyo na wendo syĩ itatũ ikekalaa , ĩndĩ kĩla kĩnene kwĩ syonthe nĩ wendo .
Tatai mũno mwĩthĩwe na wendo , na mũyĩthĩwa na wendi wa kũkwata mĩthĩnzĩo ya Veva Mũtheu , na mũno mũthĩnzĩo wa kwathana .
Mũndũ ũla ũneena na kĩthyomo kĩeni ndethĩawa aineena na andũ , ĩndĩ ethĩawa aineena na Ngai nũndũ vai mũndũ wĩthĩawa aimũelewa . Mũndũ ũsu kwa ũtonyi wa Veva Mũtheu , aneenaa maũndũ matesĩwe . 
Ĩndĩ nake mũndũ ũla wathanaa ethĩawa aineena na andũ amatethye , amathangaasye na amakiakisye .
Mũndũ ũla ũneenaa na kĩthyomo kĩeni aunĩkaa o we mwene , ĩndĩ ũla wathanaa aunaa ĩkanisa yonthe .
Nyie nenda kethĩwa inyw'onthe nĩmũneena na ithyomo ngeni , ĩndĩ nenda mũno mbee kethĩwa nĩmwĩthĩwa na mũthĩnzĩo wa kwathana . Mũndũ ũla wathanaa e vata mũno kwĩ mũndũ ũla ũneenaa na ithyomo ngeni , ate o ethĩwa ve mũndũ wa kũalyũla ithyomo isu nĩ kana ĩkanisa yĩtonye kũunĩka . 
Kwoou mbaitũ , ethĩwa nyie ngooka kwenyu na ngĩneena nenyu na ithyomo ngeni , ngamũuna na kyaũ ethĩwa ndiũmũetee ũvuany'o mũna kuma kwa Ngai , kana wathani , kana o ũmanyĩsyo ?
Kethĩwa mĩio ya mbathi ĩte thayũ ta mũtũlilũ kana ngitaa nene ndyumasya mawasya me kũeleeka , mũndũ atonya ata kũmanya wathi ũla ũkwinwa ? 
Naw'o soo wa kaũ ũkavuvwa wasya ũtekũeleeka , nũũ wĩyũmbanĩsya kaũ ? 
Ũu now'o kũilyĩ kwenyu : Ethĩwa inyw'ĩ nthĩnĩ wa kũneena na ithyomo ngeni , mwĩneena kĩndũ kĩtamanyĩka , mũndũ atonya ata kũmanya kĩla kĩũwetwa ? Ndeto syenyu iendaa na kĩseve .
Kũũ ĩũlũ wa nthĩ kwĩ ithyomo sya mĩthemba mingĩ mũno , ĩndĩ vai kĩmwe kĩthĩawa kĩte ũndũ kĩũweta . 
Ĩndĩ ethĩwa ndiũmanya kĩthyomo kĩla kĩũneenwa , mũndũ ũla ũkũneena ethĩawa e mũeni kwakwa , nakwa nĩthĩawa nĩ mũeni kwake . 
Nũndũ inyw'ĩ mwĩenda mũno kwĩthĩwa na mĩthĩnzĩo ya Veva , tatai mũno mwĩthĩwe na mĩthĩnzĩo ĩla ĩtonya kũuna ĩkanisa .
Kwoou mũndũ ũla ũneenaa na kĩthyomo kĩeni , nĩavoye Ngai amũnenge mũthĩnzĩo wa kũalyũla kĩla waneena . 
Ethĩwa nĩvoya na kĩthyomo kĩeni , veva wakwa nĩw'o ũũvoya , ĩndĩ kĩlĩko kyakwa kĩyĩthĩawa na wĩa vo .
Nĩĩka ata ĩndĩ ? Nĩvoya na veva wakwa na ngĩvoya na kĩlĩko kyakwa o nakyo ; nĩina na veva wakwa na ngina na kĩlĩko kyakwa o nakyo .
Ethĩwa wĩmũkatha Ngai nthĩnĩ wa veva waku w'oka , mũndũ ũtemũmanyĩsye akasũngĩa ata asye , “ Ameni ” kwa mboya ĩsu ya kũtũnga mũvea atanamanya kĩla ũũneenaa ? 
Mboya yaku ya kũtũnga mũvea nĩtonya kwĩthĩwa yĩ nzeo mũno , ĩndĩ mũndũ ũsu ũngĩ ndanaunĩka nĩyo .
Nĩngũtũngĩa Ngai mũvea nĩkwĩthĩwa nyie nĩneenaa na ithyomo ngeni kũvĩtũka inyw'ĩ inyw'onthe . 
Ĩndĩ nthĩnĩ wa ũthaithi ĩkanisanĩ , nĩ kavaa kwakwa nganeena ndeto itano itonya kũeleeka nĩ kana nĩmanyĩsye andũ , kũte kũneena ndeto ngili ĩkũmi ngĩneena na kĩthyomo kĩeni .
Mbaitũ , mũikethĩwe mwĩ syana mosũanĩonĩ menyu ; maũndũnĩ ma naĩ ĩthĩwai tũũkenge , ĩndĩ maũndũnĩ ma kũsũanĩa ĩthĩwai mwĩ andũ aima . 
Maandĩkonĩ Matheu Mwĩai aĩtye , “ Ngatũmĩa andũ meũneena ithyomo ngeni kũneena na andũ aa . Nganeena kwĩsĩla kanyw'anĩ wa andũ aeni ĩndĩ o vamwe na ũu , andũ aa makwa maikambĩthukĩĩsya . ” 
Kwoou mũthĩnzĩo wa kũneena na ithyomo ngeni nĩ wonany'o kwa ala mate aĩkĩĩi na ti kwa aĩkĩĩi , naw'o mũthĩnzĩo wa kwathana nĩ wonany'o kwa aĩkĩĩi , ti kwa ala mate aĩkĩĩi .
Ethĩwa ĩkanisa yonthe yĩkoombana , na andũ onthe mayambĩĩa kũneena na ithyomo ngeni , namo andũ mate ma ĩkanisa kana mate aĩkĩĩi mailika , nĩkũlya , maikasya kana mwĩ na ndũũka ? 
Ĩndĩ ethĩwa andũ onthe nĩmekwathana , na mũndũ ũte mũĩkĩĩi kana mũndũ ũte wa ĩkanisa ailika nthĩnĩ , akamanya naĩ syake kwĩsĩla kwenyu inyw'onthe , na akasilĩlwa nĩ kyonthe kĩla wĩĩw'a . 
Syĩmbithĩ sya ngoo yake ikavuanw'a , nake akatulya ndu na kũthaitha Ngai ayasya atĩĩ , “ Kwa w'o Ngai e vaa katĩ wenyu ! ” 
Twĩasya ata ĩndĩ mbaitũ ? Yĩla mwakomana mũthaithe , mũndũ ũmwe nũtonya kwĩthĩwa na wathi , ũngĩ na ũmanyĩsyo , ũngĩ na ũvuany'o kuma kwa Ngai , ũngĩ kũneena na kĩthyomo kĩeni , na ũngĩ akĩalyũla kĩla kĩũneenwa. Maũndũ onthe nĩmekwe kwondũ wa kũuna ĩkanisa . 
Ethĩwa ve andũ mekũneena na ithyomo ngeni , nĩvaneene o andũ elĩ kana mayingĩva atatũ , na maineena kwa kumanĩsya ; o ta ũu nĩvethĩwe mũndũ ũngĩ wa kũalyũla kĩla kĩũneenwa . 
Ĩndĩ ethĩwa vai mũndũ ũtonya kũalyũla kĩla kĩũneenwa , ũla ũkũneena na kĩthyomo ĩkomanonĩ yĩu nĩavindye , na aineena na ngoo yake mwene na kũneena na Ngai . 
Namo andũ ala manengetwe kwathana , elĩ kana atatũ nĩmathane , na ala angĩ mayĩthĩwa methukĩĩsye kĩla kĩũneenwa . 
Ethĩwa mũndũ ũngĩ ũilyĩ nthĩ vau nĩwavuanĩw'a ũndũ , ũla ũkũneenaa nĩambe kũvindya . 
Inyw'onthe nĩmũtonya kwathana ũmwe kwa ũmwe , nĩ kana kĩla ũmwe emanyĩsye ũndũ na aithangaaw'a . 
Mũthĩnzĩo wa kwathana ũsumbĩkĩtwe nĩ ũla wĩ naw'o , 
nĩkwĩthĩwa Ngai ti Ngai wa kĩthokoany'o , ĩndĩ nĩ wa mũuo . O tondũ kwĩthĩawa makanisanĩ onthe ma aĩkĩĩi , 
aka nĩmekalae mavindĩtye me makanisanĩ . Mayĩtĩkĩlĩtw'e kũneena ; maĩlĩte kwĩkala menyivĩtye o tondũ Mĩao ya Ayuti yaĩtye . 
Ethĩwa ve ũndũ mekwenda kũmanya ĩũlũ waw'o , nĩmakũlye aamũũme me mũsyĩ . Nĩ ũndũ wĩ nthoni mũndũ mũka kũneena ĩkanisanĩ .
Ko mũkwona ndeto ya Ngai ta yaumanie nenyu ? Kana ko inyw'ĩ yavikĩie mwĩ inyw'oka ?
Mũndũ ũla ũkũsũanĩa kana nĩ mwathani , kana ũkũsũanĩa e na mũthĩnzĩo wa Veva , nĩwaĩlĩte kwĩtĩkĩla kana maũndũ aa ngũmũandĩkĩa nĩ mwĩao kuma kwa Mwĩai . 
Ethĩwa ve mũndũ ũtekwĩtĩkĩlana na ndeto ii ndakethukĩĩw'e .
Kwoou mbaitũ , ĩthĩwai mũyenda mũno kwathana , na mũikavatane kũneena na ithyomo ngeni . 
Ĩndĩ maũndũ onthe nĩmekawe kwa nzĩa nzeo na me na mũvango .
Yu ĩndĩ mbaitũ , nĩenda kũmũlilikany'a ĩũlũ wa Ũvoo Mũseo ũla namũtavisye nenyu mwawosa , na mũĩkĩĩo wenyu ũlũmĩte ĩũlũ waw'o . 
Kwĩsĩla ũvoonĩ ũsu nĩmwosete ũtangĩĩo ethĩwa nĩmũendee na kũlũmya ndeto ila namũtavisye , na ethĩwa kwĩtĩkĩla kwenyu kũyaĩ kwa mana .
Nyie nĩnamũtavisye maũndũ ala maĩ vata mũno mbee , o ala nyie nakwatie , kana Klĩsto nĩwakwie kwondũ wa naĩ sitũ kwĩanana na Maandĩko Matheu .
Nĩwathikiwe na athayũũka ĩtina wa mĩthenya ĩtatũ kwĩanana na Maandĩko Matheu ,
na amumĩlĩĩla Vetelo na ĩtina atũmwa ĩkũmi na elĩ . 
Nĩvo ĩndĩ waumĩlĩĩle aatĩĩi make mbee wa maana atano ĩvinda yĩmwe , na aingĩ moo me thayũ o nayu , ĩndĩ amwe moo nĩmakwie .
Nĩwasyokie amumĩlĩĩla Yakovo , na ĩtina amaumĩlĩĩla atũmwa onthe .
Ĩtina wa onthe o nakwa Klĩsto nĩwambumĩlĩĩle , o na kau nĩvw'ana ta mũndũ ũsyaĩtwe ĩvinda yĩte ĩviku . 
Nĩkwĩthĩwa nyie nĩ mũnini vyũ kwĩ atũmwa ala angĩ onthe , o na ndyaĩlĩtwe nĩ kwĩtwa mũtũmwa , nũndũ nyie nĩnathĩnasya ĩkanisa ya Ngai . 
Ĩndĩ Ngai kwa mumo wake nĩwandw'ĩkĩthisye kĩla yu nĩĩ , na mumo wake kwakwa ndwaĩ wa mana . Tũisianĩsya , nyie nĩtethetye wĩa mũno kwĩ atũmwa ala angĩ , o na kau ti inyie ndethetye , ĩndĩ nĩ mumo wa Ngai ũla nĩ naw'o . 
Kwoou ĩndĩ o na ethĩwa ninyie nĩmũtavĩtye Ũvoo Mũseo kana nĩ atũmwa ala angĩ , ũndũ ũsu ti wa vata ; ithyonthe tũtavanasya ũvoo o ũmwe , na now'o inyw'ĩ mwĩtĩkĩlĩte .
Ethĩwa ĩndĩ tũtavanasya kana Klĩsto nĩwathayũũkiw'e kuma kwa akw'ũ , amwe menyu matonya ata kwasya kana kũi ũthayũũkyo wa akw'ũ ? 
Ethĩwa kwa w'o kũi ũthayũũkyo wa akw'ũ , kwĩonany'a kana Klĩsto o nake ndaathayũũkw'a ; 
na ethĩwa Klĩsto ndaathayũũkw'a , ũtavany'a witũ no wa mana na mũĩkĩĩo wenyu o naw'o no wa mana . 
Ũndũ ũngĩ twĩoneka nĩtũũkengana ĩũlũ wa Ngai , nũndũ tũtavanĩtye kana nĩwamũthayũũkisye Klĩsto , na kaĩ ndaamũthayũũkya , ethĩwa nĩw'o kana akw'ũ maithayũũkaw'a . 
Nĩkwĩthĩwa ethĩwa akw'ũ maithayũũkaw'a , o nake Klĩsto ndaathayũũkw'a . 
Na ethĩwa Klĩsto ndaathayũũkw'a , mũĩkĩĩo wenyu nĩ wa mana na naĩ syenyu mwĩ o nasyo o nayu . 
O ta ũu namo andũ ala makw'ĩte me aĩkĩĩi nthĩnĩ wa Klĩsto nĩ au . 
Ethĩwa ithyĩ twĩkwatĩtye Klĩsto kwondũ wa thayũ ũũ w'oka , twĩ ma kwĩw'ĩwa tei mũno mbee wa andũ ala angĩ onthe .
Ĩndĩ kwa w'o Klĩsto nĩwathayũũkiw'e kuma kwa akw'ũ , ethĩwe ũĩkĩĩthyo kana andũ ala makw'a makathayũũkw'a o namo . 
Nĩkwĩthĩwa o tondũ kĩkw'ũ kyookie kwĩsĩla mũndũnĩ o ũmwe , o ta ũu ũthayũũkyo nĩwookie kwĩsĩla mũndũnĩ o ũmwe . 
Nũndũ o ũndũ andũ onthe makusaa nũndũ wa ngwatanĩo yoo na Atamu , now'o onthe makathayũũkw'a nũndũ wa ngwatanĩo yoo na Klĩsto . 
Ĩndĩ kĩla ũmwe akathayũũkw'a ĩvindanĩ yĩla yake : Klĩsto nĩwe waĩ wa mbee kũthayũũkw'a , na ĩndĩ ala make makathayũũkw'a ooka ĩngĩ . 
Nĩvo ĩndĩ mũminũkĩlyo ũkavika ĩtina wa Klĩsto kwananga mosumbĩ na monene na mokũmũ , na kũnengane ũsumbĩ kũla kwĩ Ngai Asa . 
Nĩkwĩthĩwa no nginya Klĩsto asumbĩke kũvika Ngai asinde amaitha onthe , na kũmaia ungu wa nyaĩĩ syake . 
Mũmaitha wa mũthya kwananga akeethĩwa kĩkw'ũ .
Nũndũ Maandĩko Matheu measya , “Ngai nĩwaiie syĩndũ syonthe ungu wa ũtonyi wake .” Ĩndĩ yĩla kũkwĩwa , “Syĩndũ syonthe nĩsyaiiwe ungu wake ,” nĩtwĩsĩ nesa kana Ngai ndatalĩtwe vo syĩndũnĩ isu , nĩkwĩthĩwa nĩwe wiaa syĩndũ syonthe ungu wa Klĩsto . 
Ĩndĩ yĩla syĩndũ syonthe ikethĩwa ungu wake , nĩvo ĩndĩ nake ũ Mwana ũkethĩwa ungu wa Ngai ũla wiaa syĩndũ syonthe ungu wake , na nĩ kana Ngai asumbĩke ĩũlũ wa syĩndũ syonthe .
Yu ĩndĩ mo andũ methĩawa mayĩka ata yĩla meũvatiswa kwondũ wa andũ ala makwie ? Ethĩwa kwa w'o akw'ũ maithayũũkaw'a , nĩkĩ andũ mavatisawa kwondũ woo ? 
Nĩkĩ naitũ twĩlikasya mũisyonĩ kĩla ĩvinda ? 
Nĩnĩthĩawa mũisyonĩ wa kũawa kĩla mũthenya ! Ĩĩ , na nĩasya ũu mbaitũ , nũndũ wa kwĩkathĩĩa kwakwa kwondũ wenyu nthĩnĩ wa Klĩsto Yesũ Mwĩai waitũ . 
Ethĩwa nyie nokitie na andũ mavw'ana ta nyamũ sya kĩthekanĩ nĩ Eveso kwondũ wa itumi o sya kĩ-mũndũ , ve ũtethyo mwaũ kwakwa ? Ethĩwa akw'ũ maithayũũkaw'a , “Tũyei lĩu na kũnyw'a nũndũ ũnĩ tũkakw'a .”
Mũikakengeke : “Kĩtindo kĩthũku nĩkyanangaa mwĩkalo mũseo .” 
Amũkai ! Ambĩĩai kwĩkala nesa na mũiekana na naĩ . Amwe menyu o na yu maimwĩsĩ Ngai . Nĩmũtavya ũu nĩ kana mwĩw'e nthoni .
Mũndũ nũtonya kũkũlya atĩĩ , “Akw'ũ makathayũũkangw'a ata ? Makeethĩwa na mwĩĩ ũilyĩ ata ?” 
Asu nĩ makũlyo ma ndia ! Mbeke ĩla wavanda ndĩmeaa nginya yambe kũkw'a . 
Na kĩla ũvandaa ti mũmea ũla ũkethĩwa , ĩndĩ no mbeke tũ , o ta ya nganũ kana o mbeũ ĩngĩ . 
Ĩndĩ Ngai nũmĩnengae mwĩĩ ũla wendaa ; anengae kĩla mũthemba wa mbeke mwĩĩ wayo .
Mĩĩ yonthe ti ya mũthemba ũmwe : Ve mũthemba ũmwe wa andũ , ũngĩ wa nyamũ , ũngĩ wa nyũnyi , na ũngĩ wa makũyũ .
Ve mĩĩ ya ĩtunĩ na ve mĩĩ ya kũũ nthĩ ; ũtisũku wa mĩĩ ya ĩtunĩ wĩ kĩvathũkany'o na ũtisũku wa mĩĩ ya kũũ nthĩ .
Ve ũtisũku wa syũa , na ũngĩ wa mwei , na ũngĩ wa ndata ; o na ũtisũku wa ndata ĩmwe wĩ kĩvathũkany'o na wa ndata ĩngĩ .
Kwoou ũu now'o kũilyĩ ĩũlũ wa kũthayũũkw'a kwa akw'ũ . Mwĩĩ nũthikawa ũla woaa , ĩndĩ nũthayũũkaw'a wĩ na mwĩkalĩle ũte wa kwoa . 
Nũthikawa ũte na ndaĩa na ũithayũũkw'a wĩ na ndaĩa nene ; nũthikawa wĩ mwonzu , na ũithayũũkw'a wĩ na vinya .
Ũthikawa mwĩĩ wa kĩ-mũndũ , na ũithayũũkw'a mwĩĩ wa kĩ-veva . Ethĩwa ve mwĩĩ wa kĩ-mũndũ , o ta ũu ve mwĩĩ wa kĩ-veva . 
Nũndũ Maandĩko Matheu maĩtye , “Mũndũ wa mbee ũla nĩ Atamu , atw'ĩkie kyũmbe kĩ thayũ ,” ĩndĩ Atamu wa mũthya atw'ĩkie Veva ũla ũnenganae thayũ . 
Ũla wambaa kũka mbee ti ũla wa veva , ĩndĩ nĩ ũla wa mwĩĩ na ĩtina ũla wa veva . 
Mũndũ wa mbee aumie mũthanganĩ na oombĩtwe na mũthanga , nake mũndũ wa kelĩ aumie ĩtunĩ . 
O ũndũ mũndũ ũla waumie mũthanganĩ wailyĩ , now'o o namo ala ma kũũ nthĩ mailyĩ ; na o ũndũ ũla waumie ĩtunĩ ũilyĩ , now'o ala ma ĩtunĩ mailyĩ . 
O tondũ twĩ na kĩtutya kya mũndũ ũla woombiwe kuma mũthanganĩ , now'o tũkethĩwa na kĩtutya kya mũndũ ũla waumie ĩtunĩ .
Kĩla ngũweta mbaitũ nĩ kĩĩ : Kĩla kyũmbĩtwe na mwĩĩ na nthakame kĩitonya kũtiĩwa ũsumbĩ wa Ngai , na kĩla kĩna mwĩkalĩle wa kwoa kĩitonya kwĩthĩwa na mwĩkalĩle ũte wa kwoa .
Kwa ĩthukĩĩsyei nĩmũtonyee nzama : Tũikakw'a ithyonthe , ĩndĩ ithyonthe tũkaalyũlwa 
kwa mĩtũkĩ vyũ , o ta ĩveny'a na ĩsalukya yĩla soo wa mũminũkĩlyo wĩvuvwa . Nĩkwĩthĩwa soo ũkavuvwa , na akw'ũ maithayũũkw'a matakakw'a ĩngĩ , na o ta ũu naitũ tũkaalyũlwa . 
Nũndũ wũmbo ũũ wĩ na mwĩkalĩle wa kwoa , no nginya ũalyũlwe wĩthĩwe na mwĩkalĩle ũte wa kwoa , na wũmbo ũũ ũkusaa no nginya ũalyũlwe wĩthĩwe na wũmbo ũte wa kũkw'a . 
Kwoou yĩla kĩla kĩna mwĩkalĩle wa kwoa kĩkethĩwa na mwĩkalĩle ũte wa kwoa , na kĩla kĩkusaa kĩkethĩwa na mwĩkalĩle ũte wa kũkw'a , nĩvo ĩndĩ Maandĩko Matheu meĩthĩwa meanĩa ala maĩtye , “Kĩkw'ũ nĩkyanangĩtwe na ũsindi ũkakwatĩkana .”
“We kĩkw'ũ , ũĩva yu ũsindi waku ? Kĩkw'ũ , ũĩva yu ũmoa waku ?”
Ũmoa wa kĩkw'ũ nĩ naĩ , nayo naĩ yumasya vinya wayo mĩaonĩ .
Ĩndĩ nĩtũũmũtũngĩa Ngai mũvea , ũla ũtũnengae ũsindi kwĩsĩla kwa Mwĩai waitũ Yesũ Klĩsto .
Kwoou ĩndĩ mbaitũ endwa makwa , ũngamai na ũlũmu mũteũthingithw'a nĩ kĩndũ , na mũyĩnengane vyũ wĩanĩ wa Mwĩai mavinda onthe , mũimanya kana vai wĩa mũkatethya ũthũkũminĩ wa Mwĩai ũkaa mana .
Yu ĩndĩ ekai tũsisye ũvoo wa kumya mũvothi kwondũ wa aĩkĩĩi ala angĩ . Nĩenda mwĩke o ũndũ natavisye makanisa ma Kalatia meke . 
Kĩla Wakyumwa , kĩla mũndũ nĩavathae kĩlungu kĩmwe kya mbesa syake , kwĩanana na ũndũ wĩany'a ũkwati na ayĩia nesa , nĩ kana vaikethĩwe na vata wa kumya nooka . 
Navika kũu , ngamanenga valũa andũ ala mwĩĩthĩwa mũnyuvĩte , na ngĩmatũma matwae mũvothi wenyu Yelũsalemu . 
Ethĩwa o nakwa ngeethĩwa naĩlĩte kũthi , ngaendany'a namo .
Ngamũthokea ĩtina wa kwĩsĩla Mesendonia , nũndũ nĩnĩvangĩte kwĩsĩla kũu .
Nĩvatonyeka ngekala nenyu vandũ va ĩvinda yĩana ũndũ mũna , kana o na ngekala ĩvinda ya mbevo yonthe , na ĩndĩ mũyĩthĩwa mũtonya kũndetheesya kyalonĩ kyakwa o kũla nĩĩthĩwa nĩendete .
Ndikwenda kwonana nenyu yu o mbĩtũkĩte ; nĩĩkwatya kwĩkalanga nenyu kwa ĩvinda ĩasanga Mwĩai ambĩtĩkĩlya .
Ĩndĩ nĩamba kwĩkala kũũ Eveso nginya mũthenya wa Vendekosito . 
Nĩ na mwanya mũnene wa ũthũkũmi mũseo nĩvingũĩwe , o na kau kwĩ na nthũ mbingĩ .
Timotheo avika kũu , sisyai mũmũthokye nesa katĩ wenyu , nũndũ etethya wĩa wa Mwĩai o takwa . 
Vaikatate kwĩthĩwa mũndũ o na ũmwe ũmũvũthya . Mũtetheesyei atonye kũendeea na kyalo kyake kwa nzĩa ya mũuo , nĩ kana asyoke kũla nĩĩ , nũndũ nĩnĩmweteelete vamwe na ana-a-asa ala angĩ .
Naw'o ũvoo wa mwana-a-asa Avolo , nyie nĩnamũthing'ĩĩisye mũno amũthokee e na ana-a-asa ala angĩ , ĩndĩ ndekwenda kũka yu . Akooka akwata mwanya .
Ĩkalaai mwĩsũvĩĩte , ũngamai na ũlũmu mũĩkĩĩonĩ , ĩthĩwai mwĩ ngũmbaũ na mwĩ na vinya . 
Ũndũ w'onthe ũla mũkwĩka wĩkei na wendo .
Nĩmwĩsĩ kana Sitevana na mũsyĩ wake nĩmo maĩ ma mbee kũtw'ĩka Aklĩsto nthĩ ya Akaia , na nĩmeyumĩtye vyũ kũmathũkũma aĩkĩĩi . Nĩngũmwĩsũva mbaitũ , 
mwĩthĩwe mwĩ ewi kwa andũ ma mũthemba ũsu o na kwa ala angĩ matethasya wĩa ũsu , na kũthũkũma vamwe namo .
Nĩngũtana nũndũ wa kũka kwa Sitevana , Volitũnatũsi na Akaikũsi ; nĩkwĩthĩwa nĩmausũisye mwanya ũla ngwĩw'aa wĩvo yĩla mũteĩ vo , 
na nĩmambuũkisye ngoo o ũndũ mamũvuũkĩtye inyw'ĩ .
Makanisa ma kũũ nthĩ ya Asia nĩmamũkethya . Akwila na Vilisila o vamwe na aĩkĩĩi ala mombanĩaa nyũmba kwoo nĩmamũkethya mũno nthĩnĩ wa Mwĩai . 
Ana-a-asa onthe kũũ nĩmamũkethya . Kethany'ai ene na ngethi ya wendo . 
Nĩnamũkethya nyie Vaũlo , ngĩandĩka na kw'oko kwakwa mwene .
Ethĩwa ve mũndũ ũtamwendete Mwĩai , nĩaumanĩwe . Malanatha , ũalyũlo wayo nĩ , ũka Mwĩai !
Mumo wa Mwĩai waitũ Yesũ Klĩsto nĩwĩthĩwe nenyu .
Wendo wakwa nĩwĩthĩwe nenyu inyw'onthe nthĩnĩ wa Klĩsto Yesũ . Ameni .
Vaulo , mũtũmwa wa Klĩsto Yesũ kwondũ wa kwenda kwa Ngai , na Timotheo mwana‐a‐asa waitũ , valũa ũũ witũ ũyĩvikĩe ĩkanisa ya Ngai yĩla yĩ Kolintho , vamwe na ala atheu onthe , ala me nthĩ yonthe ya Akaia : 
Mumo na mũuo nĩmethĩwe nenyu kuma kwa Ngai Asa waitũ na kwa Mwĩaĩi Yesũ Klĩsto .
Nataĩwe Ngai, Ĩthe wa Mwĩaĩi waitũ Yesũ Klĩsto , Ĩthe wa matei na Ngai wa ũkiakisyo w’onthe ;
ũla ũtũkiakiasya mathĩnanĩ maitũ onthe , nĩ kana ithyĩ tũtonye kũmakiakisya ala me thĩnanĩ o na wĩva , na ũkiakisyo ũla ithyĩ naitũ tũkiakiaw’a naw’o nĩ Ngai .
Nĩkwĩthĩwa o tondũ mathĩna ma Klĩsto mausũĩte ki kwitũ , o ta ũu ũkiakisyo witũ naw’o nĩwusũĩte ki kwondũ wa Klĩsto .
Ĩndĩ ethĩwa nĩtũthĩnaw’a , nĩ ũndũ wa ũkiakisyo na ũtangĩĩo wenyu ; kana ethĩwa nĩtũkiakiaw’a , nĩ ũndũ wa ũkiakisyo wenyu , ũla ũtethasya wĩa wa kũmĩĩsya mathĩna o ala naitũ tũthĩnaw’a nĩo :
na wĩkwatyo witũ kwondũ wenyu nĩ mũlũmu , twĩsĩ kana o tondũ mwĩ osi ma mathĩna , o ta ũu mwĩ osi ma mokiakisyo .
O na tũikwenda , ana‐a‐asa , mũlee ũmanya mathĩna ala matũkwatĩe nthĩ ya Asia , kana twaitavĩwe mũno , kũvĩta vinya witũ , o na twayĩtũka kwĩthĩwa thayũ : 
ĩĩ , ithyĩ ene nthĩnĩ waitũ tweewie ta tũte ndĩi ya kũlea ũkw’a , nĩ kana tũikeĩkĩĩe ithyĩ ene , ĩndĩ tũmũĩkĩĩe Ngai ũla ũthayũũkasya akw’ũ : 
ũla watwovoisye kũtumya kĩkw’ũnĩ kĩnene ta kyu , nake akatwovosya : we ũla tũmwĩkwatĩtye kana akatwovoasya : 
inyw’ĩ nenyu mũkĩtetheanĩsya kũvoya kwondũ witũ ; nĩ kana , kwondũ wa mũthĩnzĩo ũla twanengiwe ithyĩ nũndũ wa andũ aingĩ , aingĩ matonye kũtũnga mũvea kwondũ witũ . Ngoo ya kwenda kwa w’o kwa Vaulo
Nũndũ kwĩkathĩĩa kwitũ nĩ kũũ , ũkũsĩ wa wasya wa ngoo witũ , kana twekalile kũũ nthĩ , na mbee mũno nĩ kwenyu , twĩ na ũtheu na w’o wa ngoo wumĩte kwa Ngai , na ti na ũĩ wa mwĩĩ ĩndĩ mumonĩ wa Ngai .
Nũndũ tũiũmũandĩkĩa maũndũ angĩ , no ala mũsomaa na kũmalĩkĩla , nakwa nĩnĩkwatĩtye kana mũkalĩkĩla kũvika mũminũkĩlyo :
o tondũ nenyu mwatũlĩkĩle ithyĩ kũmwe , kana kĩtumi kya kwĩkathĩĩa kwenyu nĩ ithyĩ , o tondũ nenyu mwĩĩthĩwa kĩtumi kya kwĩkathĩĩa kwitũ , mũthenya wa Mwĩaĩi waitũ Yesũ . 
Na ngĩkwatya ũu , nenda kũka kwenyu mbee , nĩ kana mwone ũtethyo wa kelĩ ; 
na ngĩvĩtĩla kwenyu kũvika nthĩ ya Masetonia , na ĩngĩ kuma Masetonia kũsyoka kwenyu , na ngyumaaw’a ĩngĩ nĩ inyw’ĩ kũthi Yutia .
Ĩndĩ yĩla nasũanĩaa ũu , naĩ na mĩtwe ĩlĩ ? Kana maũndũ ala nĩsũanĩaa , nĩsũanĩaa kwĩanana na mwĩĩ , kana kwakwa kwĩthĩwe ĩĩ na ĩĩ , na aiee na aiee ?
Ĩndĩ o tondũ Ngai wĩ kĩthito , ndeto yaitũ ĩla twamũtavisye ti ĩĩ na aiee .
Nũndũ Mwana wa Ngai , Yesũ Klĩsto , ũla watavaniw’e kwenyu nĩ ithyĩ , nyie na Silivano na Timotheo , ndaĩ na ĩĩ na aiee , ĩndĩ nthĩnĩ wake nĩ ĩĩ . 
Nũndũ o ũndũ matho ma Ngai meana , nthĩnĩ wake nĩ ĩĩ : nayo Ameni nĩ kwondũ wake , nĩ kana Ngai ataĩwe kwondũ witũ .
Ĩndĩ we ũla ũtũlũlũmĩlasya vamwe nenyu nthĩnĩ wa Klĩsto , na watwĩtĩkĩĩsye mauta , nĩ Ngai ; 
nake nĩwe watũsiĩlile , na watũnengie ngwatĩlĩlyo , nayo nĩ Veva ngooni sitũ .
Ĩndĩ nyie nĩngũmũweta Ngai akũsĩĩe ngoo yakwa , kana naleile kũka Kolintho nũndũ wa ũmwĩw’ĩa tei . 
Ti ati twĩsumbĩkĩtye mũĩkĩĩonĩ wenyu , ĩndĩ twĩ atethya ma ũtanu wenyu ; nũndũ nĩmũũngeme na ũlũmu kwondũ wa mũĩkĩĩo .
Ĩndĩ nĩnatwie ũu nyie mwene , kana ndikoke kwenyu ĩngĩ nĩ na woo . 
Nũndũ ethĩwa nyie ngamwĩw’ĩthya woo , nũũ ũla ũkambĩw’ĩthya mũyo ate o ũla wĩw’ĩthĩtw’e woo nĩ nyie ?
Na nĩnaandĩkie ũndũ ũũ naw’o , nĩ kana , nooka , ndikew’ĩthw’e woo nĩ ala naĩle nĩ ũmatanĩa ; ngĩmũĩkĩĩa inyw’onthe , kana ũtanu wakwa nĩ ũtanu wenyu inyw’onthe . 
Nũndũ namũandĩkĩe na methoi maingĩ nĩ na thĩna mwingĩ na kũũũya kwa ngoo ; ti kana inyw’ĩ mwĩw’ĩthw’e woo , ĩndĩ nĩ kana mũmanye wendo ũla nĩ naw’o , ũndũ wingĩvĩte kwenyu .
Ĩndĩ ethĩwa ve ũmwe o na wĩva wew’ĩthanĩtye woo , ndaambĩw’ĩthya woo nyie , ĩndĩ ũndũ ũnini amwĩw’ĩthĩtye woo inyw’onthe (nĩ kana ndikamũvivinye mũno) . 
Nĩwĩanĩe kwa mũndũ ta ũsu ũkan’yo ũla ũkanĩtw’e nĩ aingĩ ;
na inyw’ĩ ĩndĩ kavaa mũmũekee na kũmũkiakisya , nĩ kana mũndũ ũsu ndakaemelelwe kwondũ wa kwingĩvĩwa nĩ woo wake . 
Kwondũ wa ũu nĩngũmwĩsũva mũlũlũmĩlye wendo wenyu kwa ũsu .
Nũndũ namũandĩkĩe kwondũ wa ũu , nĩ kana nĩmanye mwĩkalĩle wenyu , kana mwĩ ewi maũndũnĩ onthe .
Ĩndĩ ũla mũmũekee ũndũ o na wĩva , nyie nakwa nĩngũmũekea : nũndũ ũla naekeie nyie , ethĩwa naekeie ũndũ o na wĩva , nĩnaekeie kwondũ wenyu mbee wa Klĩsto ; 
nĩ kana tũikasesengwe nĩ Satani : nũndũ tũti ala matesĩ mosũanĩo make .
Na yĩla navikie Teloa kwondũ wa ũvoo mũseo wa Klĩsto , na yĩla navingũĩwe mũomo nthĩnĩ wa Mwĩaĩi ,
veva wakwa ndwaausya nũndũ ndyaamwona Tito mwana‐a‐asa wakwa : ĩndĩ neanĩe nao , nauma nathi Masetonia .
Ĩndĩ Ngai nakathwe , ũla ũtũtongoeasya mavinda onthe ũkĩlan’yonĩ nthĩnĩ wa Klĩsto , na ũla wonanĩlasya nthĩnĩ waitũ mũuke wa ũmanyi wake kũndũ kw’onthe . 
Nũndũ twi mũuke mũseo wa Klĩsto kwa Ngai , kũla kwĩ ala meũtangĩĩwa , na kũla kwĩ ala mekwaa ; 
kwa amwe nĩ mũuke wumĩte kĩkw’ũnĩ kũthi kĩkw’ũnĩ ; na kwa angĩ nĩ mũuke wumĩte thayũnĩ kũthi thayũnĩ . Na nũũ ũtonya kwĩanĩsya maũndũ aa ? 
Nũndũ ithyĩ tũtiilyĩ ta aingĩ ala mathũkasya ndeto ya Ngai : ĩndĩ , twĩ ala ma w’o , ala matũmĩtwe nĩ Ngai , tũneenaa mbee wa Ngai nthĩnĩ wa Klĩsto .
Nĩtũkwambĩlĩlya ĩngĩ kwĩĩkĩĩthya ithyĩ ene ? Kana twĩ vata na mavalũa ma kũtũĩkĩĩthya maetwe kwenyu kana maume kwenyu tondũ amwe mekaa ? 
Valũa witũ nĩ inyw’ĩ , ũandĩkĩtwe ngoonĩ sitũ , ũla wĩsĩkĩwe na ũsomawa nĩ andũ onthe ; 
mũkyonanw’a kana mwĩ valũa wa Klĩsto , ũthũkũmĩtwe nĩ ithyĩ , ũla ũtaandĩkĩtwe na ingi , ĩndĩ na Veva wa Ngai ũla wĩ thayũ ; na ti masengeanĩ ma mavia , ĩndĩ nĩ masengeanĩ ma ngoo sya nyama .
Na wĩkwatyo ũsu twĩ naw’o ũmwelekele Ngai kwondũ wa Klĩsto :
ti atĩ nĩtwĩanĩsye ĩthyĩ ene kũsũanĩa ũndũ o na wĩva ta wumĩte kwitũ ; ĩndĩ wĩanĩsyo witũ wumaa kwa Ngai ; 
ũla nake watwĩanĩsye twĩthĩwe athũkũmi ma ũtianĩo mweũ ; ti wa ũandĩko , ĩndĩ nĩ wa veva ; nũndũ ũandĩko nĩwũaa , ĩndĩ veva ũetae thayũ .
Ĩndĩ ethĩwa ũla ũthũkũmi wa kĩkw’ũ , waandĩkĩtwe ũvanĩtwe masengeanĩ ma mavia , wookie na ũtheu mũtisu , ũndũ ana ma Isilaeli matyaatonya kũketeea ũthyũ wa Mose kwondũ wa ũtheu mũtisu waw’o ; na nĩ ũtheu mũtisu ũla wavĩtĩte :
nĩ mbee veana ata ũthũkũmi wa veva kwĩthĩwa wĩ na ũtheu mũtisu kwĩ ũsu ? 
Nũndũ ethĩwa ũthũkũmi wa ũsilĩlo wĩ na ũtheu mũtisu , ũthũkũmi wa ũlũngalu wĩ na ũtheu mũtisu kũvĩtũka mũno mbee . 
Nũndũ nĩ w’o ũla wataĩiwe ndwaĩ ũtaĩo ũndũnĩ ũũ , nũndũ wa ũtaĩo ũvĩtũkĩte mũno . 
Nũndũ ethĩwa ũla ũvĩtĩte waĩ na ũtaĩo , ũla wĩkalaa nũvĩtũkĩte mũno mbee .
Kwondũ wa kwĩthĩwa twĩ na wĩkwatyo ta ũsu , twĩneena na ũkũmbaũ mũnene , 
na tũtitilyĩ ta Mose , ũla wavw’ĩkie ũthyũ wake suka mũvũthũ , nĩ kana ana ma Isilaeli maikaketeee mũminũkĩlyo wa ũndũ wavĩtĩte : 
ĩndĩ mosũanĩo moo maĩ momũ : na kũvika mũnthĩ ũũ , ũtianĩo wa tene ũkĩsomwa , suka ũsu wĩ o vo , ndwaavetwa ; ĩndĩ nũvetawa nthĩnĩ wa Klĩsto .
Ĩndĩ kũvika ũmũnthĩ , o yĩla mavuku ma Mose meũsomwa , suka ũsu nũvw’ĩkĩte ngoo syoo .
Ĩndĩ ĩvinda o yĩla mũndũ wĩmwĩthyũũĩa Mwĩaĩi , suka ũsu nũvetawa .
Ĩndĩ Mwĩaĩi nĩwe Veva ; na vala ve Veva wa Mwĩaĩi , nĩvo ve ũthasyo .
Ĩndĩ ithyonthe , na mothyũ mate mavw’ĩke tũkyona ũtheu mũtisu wa Ngai ta kĩsisyonĩ , nĩtũũalyũlwa na kwosa mũvw’ano ũsu , kuma ũtheu mũtisu kũvĩkĩa ũtheu mũtisu , o ta kuma kwa Mwĩaĩi , nake nĩwe Veva .
Kwondũ wa ũu , nĩkwĩthĩwa twĩ na ũthũkũmi ũũ , o ũndũ twĩw’ĩwe tei , tũtiũteva : 
ĩndĩ nĩtũleete maũndũ mavithe ma nthoni , na tũtiendaa na ũseleke , kana kũvulan’ya ndeto ya Ngai na ũkengani : ĩndĩ na kwonan’ya ũla w’o , nĩtũkwĩĩkĩĩthya ene wasyanĩ wa ngoo wa kĩla mũndũ mbee wa Ngai .
Ĩndĩ o na ethĩwa ũvoo mũseo witũ nĩ mũvw’ĩke , nĩ mũvw’ĩke kwa ala mekwaa :
ala nthĩnĩ woo ila ngai ya nthĩ ĩno nĩyaĩtye mosũanĩo ma ala matetĩkĩlaa , nĩ kana kyeni kya ũtheu mũtisu wa ũvoo mũseo wa Klĩsto , nake nĩwe mũvw’ano wa Ngai , kĩikamaumĩlĩle . 
Nũndũ tũikwĩtavan’ya ithyĩ ene , ĩndĩ twĩtavan’ya Klĩsto Yesũ kana nĩwe Mwĩaĩi , na ithyĩ ene ta ngombo syenyu kwondũ wa Yesũ .
Nĩkwĩthĩwa nĩ Ngai ũla waisye , Kyeni kĩkakena kuma kĩvindunĩ , nake nĩwakenie ngoonĩ sitũ , kũtũnenga kyeni kya ũmanyi wa ũtheu mũtisu wa Ngai ũthyũnĩ wa Yesũ Klĩsto .
Ĩndĩ twĩ na ũthwĩĩ ũsu mĩionĩ ya mũthanga , nĩ kana vinya ũsu mũnene ũvĩtũkĩte wĩthĩwe wĩ wa Ngai , na ti kuma kwitũ ;
nĩtũlĩlĩĩlawa ngalĩ syonthe , ĩndĩ ti kũthyũlũlũkwa ; nĩtũsũanĩawa , ĩndĩ ti kwĩyĩtũka : 
nĩtũatĩĩawa , ĩndĩ tũtiũtiwa ; nĩtũvalũkawa nthĩ , ĩndĩ tũikwanangwa ;
mavinda onthe nĩtũkuaa kũawa kwa Yesũ mĩĩnĩ yaitũ nĩ kana thayũ wa Yesũ naw’o wonanw’e mĩĩnĩ yaitũ . 
Nũndũ ithyĩ ala twĩ thayũ tũnenganawe tũkw’e mavinda onthe kwondũ wa Yesũ , nĩ kana thayũ wa Yesũ naw’o wonanw’e mĩĩnĩ yaitũ ĩla ĩkusaa . 
Kwa ũu ĩndĩ , kĩkw’ũ nĩkĩtethasya wĩa nthĩnĩ waitũ , ĩndĩ nthĩnĩ wenyu nĩ thayũ . 
Ĩndĩ nũndũ twĩ na veva wa ũla mũĩkĩĩo , kwĩanana na ũndũ kũandĩkĩtwe , Nĩneetĩkĩlile , na kwondũ wa ũu nĩnaneenie ; naitũ nĩtũkwĩtĩkĩla , na kwondũ wa ũu naitũ nĩtũneenaa ; 
twĩsĩ kana we ũla wamũthayũũkisye Mwĩaĩi Yesũ akatũthayũũkya ithyĩ naitũ vamwe na Yesũ , na kũtũnengane vamwe nenyu .
Nũndũ maũndũ onthe nĩ kwondũ wenyu , nĩ kana mumo , ũkingĩvw’a kwondũ wa aingĩ , ũtume mũvea wingĩvw’a nĩ kana Ngai ataĩwe .
Kwondũ wa ũu tũtiũteva ; ĩndĩ o na ethĩwa mũndũ ũũ waitũ wa mwĩĩ nũnũkwoa , ĩndĩ mũndũ waitũ wa nthĩnĩ nĩweũvaw’a kĩla mũthenya . 
Nũndũ thĩna ũũ witũ mũvũthũ , ũla wa kavinda kanini , nũtethasya wĩa mbee na mbee mũno wa utũetee ũtaĩo ũtathimĩka wa tene na tene ; 
tũteũsyaĩĩsya syĩndũ ila syonekaa , ĩndĩ tũkĩsyaĩĩsya syĩndũ ila itonekaa : nũndũ syĩndũ ila syonekaa no sya kavinda ; ĩndĩ syĩndũ ila itonekaa nĩ sya tene na tene .
Nũndũ nĩtwĩsĩ kana ethĩwa wĩkalo ũũ witũ wa ĩeema wa kũũ nthĩ ũkaanangĩka , twĩ na mwako ũngĩ wumaa kwa Ngai , nyũmba ĩtakĩtwe na moko , ya tene na tene , ĩtunĩ . 
Nũndũ nĩ w’o , wĩkalonĩ ũũ nĩtũlumaa , tũkyenda mũno mbee kũvw’ĩkwa wĩkalo ũla wumaa ĩtunĩ :
nĩ kana twavw’ĩkwa tũtikoneka twĩ athei .
Nũndũ nĩ w’o , ithyĩ ala twĩ wĩkalonĩ ũũ nĩtũlumaa , naw’o nĩ kũitavĩwa ; ti kwĩthĩwa nĩtũkwenda kũvuũwa , ĩndĩ twĩenda mũno kũvw’ĩkwa , nĩ kana ũsu ũkusaa ũmelw’e nĩ thayũ .
Na ũla watũseũvisye kwondũ wa ũndũ ũsu nĩ Ngai , ũla watũnengie ngwatĩlĩlyo , nayo nĩ Veva .
Na ĩndĩ nĩkwĩthĩwa matukũ onthe twĩ na ũkũmbaũ , na kũmanya kana , yĩla twĩ vaa nthĩnĩ wa mwĩĩ , tũti kwa Mwĩaĩi :
( nũndũ tũkinyaa kwa kũĩkĩĩa , ti kwa kwona ; )
nĩngwasya twĩ na ũkũmbaũ mũnene , naitũ nĩtwĩtĩkĩle kavaa tũikethĩwe vo nthĩnĩ wa mwĩĩ , twĩthĩwe vamwe na Mwĩaĩi . 
Kwondũ wa ũu naitũ nĩtũkwĩthangaasya , ethĩwa twi mwĩĩnĩ kana ethĩwa tũti nthĩnĩ waw’o , twĩthĩwe twĩ andũ ma kũmwendeeasya we . 
Nũndũ ithyĩ ithyonthe nĩtũkaumĩlw’a mbee wa kĩvĩla kya sila kya Klĩsto ; nĩ kana kĩla mũndũ ose maũndũ ala meekiwe e nthĩnĩ wa mwĩĩ , kwĩanana na ũndũ wekie , o na ethĩwa nĩ ũseo kana ũthũku .
Ĩndĩ tũkĩmanya kũmũkĩa Mwĩaĩi , twĩmanzanza andũ , ĩndĩ nĩtwonanĩtw’e kwa Ngai ; nakwa nĩnĩkwatĩtye kana nĩtwonanĩtw’e naw’o nthĩnĩ wa mawasya ma ngoo menyu . 
Tũikwĩĩkĩĩthya ene ĩngĩ mbee wenyu , ĩndĩ nĩtũũmũnenga ũthei wa kwĩkathĩĩa kwondũ witũ , nĩ kana mwĩthĩwe na ũndũ wa ũmasũngĩa ala mekwĩkathĩĩa maũndũnĩ ala monekaa nĩ andũ , na ti ala ma ngoonĩ .
Nũndũ o na ethĩwa kĩlĩko kitũ nĩkyaĩte , nĩ kwondũ wa Ngai ; kana ethĩwa twĩ nakyo , nĩ kwondũ wenyu .
Nũndũ wendo wa Klĩsto nũũtũthing’ĩĩsya ; nĩkwĩthĩwa twĩona atĩ ũmwe nĩwakwie kwondũ wa onthe , kwondũ wa ũu onthe nĩmakwie ;
nake nĩwamakwĩĩe onthe , nĩ kana ala me thayũ maikethĩwe naw’o ĩngĩ kwondũ woo ene , ĩndĩ no kwondũ wake ũla wakwie na athayũũka ĩngĩ kwondũ woo .
Na kwa ũu kuma yu tũimwĩsĩ mũndũ kĩ‐mwĩĩ : o na ethĩwa nĩtwamũmanyĩte Klĩsto kĩ‐mwĩĩ , ĩndĩ yu tũtiũmũmanya ũu ĩngĩ . 
Na kwa ũu ethĩwa mũndũ o na wĩva e nthĩnĩ wa Klĩsto , nĩ kyũmbe kyeũ : maũndũ ala makũũ nĩ mavĩtu ; sisyai , nĩmatw’ĩkĩte meũ . 
Ĩndĩ maũndũ onthe nĩ ma Ngai , ũla watwĩw’anĩthye nake mwene kwondũ wa Klisto , na watũnengie ũthũkũmi wa wĩw’anĩthyo ; 
naw’o nĩ ũũ , Ngai aĩ nthĩnĩ wa Klĩsto , aimĩw’anĩthya nthĩ nake Klĩsto , aimĩw’anĩthya nthĩ nake mwene , ateũmatalĩla andũ mavĩtyo moo , na nũtwĩkĩĩte nthĩnĩ waitũ ĩla ndeto ya kwĩw’anĩthya .
Na ĩndĩno twĩ atũmwa kwondũ wa Klĩsto , o ta Ngai ũnũkwĩsũvanĩla kwitũ : nitũũmwĩsũva kwondũ wa Klisto , mwĩw’anithw’e na Ngai . 
Ũla ũtaamanya naĩ amũtwie kwĩthĩwa naĩ kwondũ witũ ; nĩ kana ithyĩ tũtw’ĩke ũlũngalu wa Ngai nthĩnĩ wake .
Na ĩndĩ tũkĩtethan’ya vamwe nake twĩmwĩsũva mũikose mumo wa Ngai mana 
( nũndũ we easya,Nĩnakwĩwie ĩvinda yĩla yĩtĩkĩlĩtwe , Na mũthenya wa ũtangĩĩo nĩnaũtethisye : sisyai , yĩĩ nĩyo ĩvinda yĩtĩkĩlĩtwe ; sisyai , mũthenya wa ũtangĩĩo no yu ) :
mũteũete ũndũ o na wĩva wa ũlulutĩkya , nĩ kana ũthũkũmi ũũ witũ ndũkawetwe naĩ ; 
ĩndĩ maũndũnĩ onthe nĩtũkwĩĩkĩĩthya , ta athũkũmi ma Ngai , nthĩnĩ wa wũmĩĩsyo mwingĩ , na mathĩna , na mavata , na monyamao ,
na makũnwa , na kwovwa kolokolonĩ , na ituu , na thĩna wa mawĩa , na kũsyaĩĩsya , na kũtĩĩa kũya ; 
na ũtheu , na ũmanyi , na wũmĩĩsyo , na ũseo , na nthĩnĩ wa Veva Mũtheu , na wendo ũte na wangangan’yo , 
na ndeto ya w’o , na vinya wa Ngai ; kwondũ wa mĩio ya kaũ ya ũlũngalu kw’okonĩ kwa aũme na kw’okonĩ kwa aka . 
Ethĩwa nĩtũũtaĩwa kana kũtataĩwa , kũwetwa naĩ kana nesa ; ta twĩ akengani , na kaĩ twĩ ma w’o ;
ta twĩ ala matesĩkĩwe , na kai twĩsĩkĩwe mũno ; ta tũkusaa , na kaĩ twĩ thayũ ; ta tũkũnawa, na kaĩ tũtyũawa ;
ta twi na kĩmako , na kaĩ tũtanaa mavinda onthe ; ta twĩ ngya , na kaĩ tũmathuasya aingĩ ; ta tũte kĩndũ , na kaĩ twĩ na syĩndũ syonthe .
Makanyw’a maitũ nĩmwathamĩwe , inyw’ĩ Akolintho , ngoo sitũ ninenevetw’e .
Ti inyw’ĩ mwaĩte va kwendelwa ngoonĩ sitũ , ĩndĩ ngoo syenyu nĩsyo syaĩte va kwendanĩla . 
Ĩndĩ nenevai ngoonĩ syenyu mũtũĩve kĩthemba o kyu ( nĩneena ta ngũneena na syana syakwa ) .
Mũtikovanĩw’e ĩsoki yĩmwe na ala mate etĩkĩli : nũndũ ũlũngalu na ũthũku wĩ mũamba mwaũ ? Kana kyeni kĩ na mũamba mwaũ na kĩvindu ? 
Na Klĩsto e na mũamba mwaũ na Veliali ? Na ũla wĩtĩkĩlĩte e na kĩanda kyaũ vamwe na ũla ũtetĩkĩlĩte ? 
Na ĩkalũ ya Ngai yĩ na wĩw’ano mwaũ na mĩvw’anano ? Nũndũ ithyĩ twĩ ĩkalu ya Ngai ũla wĩ thayũ ; o tondũ Ngai waisye , Ngekalaa nthĩnĩ woo , na kũendaa nthĩnĩ woo ; na ngeethĩwa Ngai woo , namo makeethĩwa andũ makwa .
Kwondũ wa ũu Umai katĩ woo , na mwĩthĩwe mwĩvathanĩte nao ,eneena ũu Mwĩaĩi , Na mũikakiite kĩndũ kĩvuku ; Nakwa ngamwosa ,
Na ngeethĩwa ĩthe wenyu , Na inyw’ĩ mũkeethĩwa ana makwa , aũme na eĩtu , eneena ũu Mwĩaĩi , Mwene Vinya W’onthe .
Kwondũ wa kwĩthĩwa twĩ na matho aa , endwa , twĩthesye ene ũvuku w’onthe wa mwĩĩ na wa ngoo , tũkĩanĩsya ũtheu nthĩnĩ wa kũmũkĩa Ngai .
Tũvingũĩei ngoo syenyu : tũimwĩkite mũndũ naĩ , tũiaathũkya mũndũ , tũiaasesenga mũndũ . 
Ndiũneena ũu nĩmũsilĩle inyw’ĩ : nũndũ nambie ũneena , kana mwĩ nthĩnĩ wa ngoo sitũ tũkw’e vamwe na twĩthĩwe thayũ vamwe . 
Kũneena kwakwa nenyu kwĩ na ũkũmbaũ mũnene , kwĩkathĩĩa kwakwa kwondũ wenyu nĩ kũnene : nusũĩtwe nĩ ũkiakisyo , na thĩnanĩ witũ w’onthe nusũĩtwe nĩ ũtanu ki , ũketĩka .
Nũndũ o yĩla twavikie Masetonia mĩĩ yaitũ ndĩaĩ na ũthũmũo , ĩndĩ nĩtwathĩnaw’a ngalĩ syonthe ; ũtee kwaĩ kaũ , na nthĩnĩ kwaĩ w’ĩa . 
Ĩndĩ vamwe na ũu Ngai , ũla ũkiakiasya , ala mavinyĩwe , nĩwe watũkiakiisye nũndũ wa Tito kũka ; 
na ti ũndũ wa kũka kwake kw’oka , ĩndĩ ũndũ wa ũkiakisyo naw’o ũla ũkiakiĩtw’e nĩ inyw’ĩ , akĩtũtavya ũndũ wa mea menyu maingĩ , na kĩĩo , na kĩthing’ĩĩsyo kyenyu kwondũ wakwa ; nakwa neethĩwa ngĩtana mũno mbee . 
Nũndũ o na ethĩwa namwĩw’ĩthisye woo na valũa wakwa , ndikwĩlila : o na ethĩwa nĩneelilile ( nũndũ nĩngwona kana valũa ũsu nĩwamwĩw’ĩthisye woo , o na kau no kavinda ) , 
yu nĩngũtana , ti ũndũ mweew’ĩthiw’e woo , ĩndĩ nũndũ mwew’ĩthĩw’e woo kũvika ũalyũlo wa ngoo ; nũndũ mwew’ĩthiw’e woo ũla Ngai wendete , nĩ kana mũikone wasyo kwondũ witũ ũndũnĩ o na wĩva . 
Nũndũ woo ũla Ngai wendete ũetae ũalyũlo wa ngoo kũvika ũtangĩĩo , naw’o nĩ ũalyũlo ũtaetae kwĩlila : ĩndĩ woo wa nthĩ ũetae kĩkw’ũ . 
Nũndũ sisyai ũndũ ũũ , kwĩw’ĩthw’a woo kũla Ngai wendete , ũndũ kwaetie kwĩsũvĩa kũnene nthĩnĩ wenyu , ĩĩ , na kwĩkaĩĩa , ĩĩ , na kũthata , ĩĩ , na kũkĩa , ĩĩ , na mea , ĩĩ , na kwĩthing’ĩĩsya , ĩĩ , na kũĩvanĩsya ! Kĩla ũndũnĩ nĩmwĩyonanĩtye kwĩthĩwa mwĩ atheu ũndũnĩ ũsu . 
Na ĩndĩ o na ethĩwa nĩnamũandĩkĩe , ndyaamũandĩkĩa kwondũ wa ũsu wekĩte naĩ , o na ti ũndũ wa ũla wekĩtwe naĩ , ĩndĩ nĩ kana kĩthing’ĩĩsyo kyenyu kwondũ witũ kyoneke kwenyu mbee wa Ngai .
Kwondũ wa ũu nĩtwakiakiiw’e : na kũkiakiw’anĩ kwitũ twatanie mũno mbee kwondũ wa ũtanu wa Tito , nũndũ veva wake nũvuũkĩtw’e nĩ inyw’ĩ inyw’onthe . 
Nũndũ ethĩwa nĩneekathĩĩe kwake ũndũnĩ ũmwe kwondũ wenyu , ndyaasonokw’a ; ĩndĩ o ũndũ twamũtavisye maũndũ onthe w’o , o ta ũu kwĩkathĩĩa kwitũ nakw’o kũla nakathĩĩaa mbee wa Tito kwoonekie nĩ kwa w’o . 
Na wendo wake wa ngoo wingĩvĩte mũno kwenyu , yĩla ũnũũlilikana wĩwi wenyu inyw’onthe , ũndũ mwamwosie na w’ĩa na kũtetema .
Nĩngũtana nũndũ maũndũnĩ onthe nĩ na ũnyiau mwingĩ kwondũ wenyu .
O na ĩngĩ , ana‐a‐asa , twĩmũtavya mumo wa Ngai ũla ũnenganĩtwe makanisanĩ ma Masetonia ; 
ũndũ wa kũtatwa na monyamao maingĩ , wingĩ wa ũtanu woo na ũkya woo mũnene waingĩvie mũno kũvika ũthwii wa ũlau woo .
Nũndũ nĩngũmakũsĩĩa , kana kwĩanana na ũndũ maĩ matonya , ĩĩ , na mbee wa kũtonya kwoo , nĩmanenganie na kwenda kwa ngoo syoo ene , 
makĩtũthing’ĩĩsya vamwe na kũtwĩsũva mũno ũndũ wa mumo ũũ na mũamba wa ũthũkũmi ũũ kwa atheu : 
na ti tondũ twaasya , ĩndĩ mbee nĩmeenenganie ene kwa Mwĩaĩi , na kwitũ , o tondũ Ngai wendete . 
Kwa ũu twamũtaie Tito , kana o ũndũ wambĩlĩlye mbee , o ta ũu eanĩsye nthĩnĩ wenyu mumo ũũ naw’o . 
Ĩndĩ o tondũ mwingĩvĩwe mũno maũndũnĩ onthe , mũĩkĩĩonĩ , na kũneenanĩ , na ũmanyinĩ , na kĩthing’ĩĩsyonĩ kyonthe , na wendonĩ wenyu kwa ithyĩ , sisyai kana mwingĩvĩwe mumonĩ ũũ naw’o .
Ndiũneena na kwĩaa , ĩndĩ nĩngũtata w’o wa wendo wenyu kwa kĩthing’ĩĩsyo kya angĩ . 
Nũndũ nĩmũũmanya mumo wa Mwĩaĩi waitũ Yesũ Klĩsto , kana , o na kau aĩ mũthwii , atw’ĩka ngya kwondũ wenyu , nĩ kana inyw’ĩ kwondũ wa ũkya wake mũtonye ũtw’ĩka athwii .
Na ũndũnĩ ũu nĩmũtavya ũndũ ngwona : nũndũ ũũ nũmwaĩle inyw’ĩ , ala mwambĩlĩlye mbee , yu mũminĩte mwaka , na ti kwĩka kw’oka , ĩndĩ nĩ kwĩka na kwenda nakw’o . 
Ĩndĩ yu ĩanĩsyai kwĩka nakw’o ; nĩ kana ũndũ mweeyũmbanĩtye kwenda , o ta ũu mwĩanĩsye kwĩka kwĩanana na ũndũ mũtonya . 
Nũndũ kweethĩwa kwĩ ngoo ĩyũmbanĩtye , nĩkwĩtĩkĩlawa kwĩanana na kĩla mũndũ wĩ nakyo , ti kwĩanana na kĩla mũndũ ũte nakyo . 
Nũndũ ndikwasya ũu kana angĩ mathũmũe na inyw’ĩ mũthĩne :
ĩndĩ nĩkwĩthĩwe kwĩanan’ya : ĩvinda yĩĩ kusũa kwenyu kũtethye kũnyivĩwa kwoo , nĩ kana kusũa kwoo kũtethye kũnyivĩwa kwenyu : nĩ kana mwĩanan’ye : 
o ũndũ kũandĩkĩtwe , Ũla wombanisye mwingĩ ndaatialya ; na ũla wombanisye mũnini ndaanyivĩwa .
Ĩndĩ Ngai nataĩwe , ũla wĩkĩaa kĩthing’iĩsyo kyu kwondũ wenyu ngoonĩ ya Tito .
Nũndũ nĩwosie ũtao witũ ; ĩndĩ nĩkwĩthĩwa we mwene aĩ na kĩthing’ĩĩsyo kingĩ mũno , ooka kwenyu kwa kwenda kwake mwene . 
Naitũ tũmũtũmanĩsye na mwana‐a‐asa ũsu , ũla nguma yake ũvoonĩ mũseo ĩnyaĩĩkĩte makanisanĩ onthe 
o na ti ũu w’oka , ĩndĩ anyuvĩtwe nĩ makanisa asu athi vamwe naitũ ũthũkũminĩ wa moelo nĩ kana Mwĩaĩi ataĩwe , na kwonan’ya kwĩyũmban’ya kwitũ ; 
tũkĩsũvĩa , mũndũ o na wĩva ndakatwilĩĩle mavĩtyo ũlaunĩ ũũ ũthũkũmawa nĩ ithyĩ : 
nũndũ twĩsũanĩa maũndũ ala maĩlu , ti mbee wa Ngai weka , ĩndĩ o na mbee wa andũ . 
Naitũ tũmũtũmĩte mwana‐a‐asa waitũ vamwe nao , ũla tũmwonete kaingĩ e kĩthing’ĩĩsyo maũndũni maingĩ , ĩndĩ yu e kĩthing’ĩĩsyo mũno mbee , nũndũ wa kũĩkĩĩa kũnene kũla ũmũĩkĩĩe inyw’ĩ . 
Na ethĩwa mũndũ nũnũũkũlya ũndũ wa Tito , we e mũamba nakwa na nĩ mũtethya wa wĩa vamwe nakwa kwondũ wenyu ; na ethĩwa mũndũ nũnũũkũlya ũndũ wa ana‐a‐asa maitũ, nao nĩ atũmwa ma makanisa , na nĩmo matumaa Klĩsto ataĩwa . 
Kwondũ wa ũu monesyei mbee wa makanisa w’o wa wendo wenyu na wa kwĩkathĩĩa kwitũ kwondũ wenyu .
Nũndũ ũndũ wa ũthũkũmi kwondũ wa ala atheu , ndi na vata wa ũmũandĩkĩa : 
nũndũ nĩnĩsĩ kwĩyũmban’ya kwenyu , kũla ngwĩkathĩĩa nũndũ wakw’o ngalĩ ĩla yenyu kwa ala ma Masetonia , kana andũ ma Akaia nĩmeyũmbanĩtye mwaka mũima ; na ũthangaau wenyu nũthangaaĩtye aingĩ mũno moo .
Ĩndĩ namatũma ana‐a‐asa , nĩ kana kwĩkathĩĩa kwitũ kwondũ wenyu kũtikatw’ĩke kwa mana ũndũnĩ ũũ ; nĩ kana mwĩthĩwe mwĩyũmbanĩtye , o ũndũ naisye : 
nĩ kana kũikethĩwe kwa ũndũ o na wĩva , ethĩwa andũ ma Masetonia makookan’ya nakwa na kũmwona mũteyũmbanĩtye , ithyĩ tũsonoke ũndũ wa kũĩkĩĩa kũla twamũĩkĩĩe ( tũikwasya nĩ inyw’ĩ mwĩsonoka ) .
Ĩndĩ nonie nĩnaĩlwe nĩ kũmesũva ana‐a‐asa asu , nĩ kana maendae mbee kũvika kwenyu , na kũmban’ya ũla mũthĩnzĩo wenyu wathanĩtwe , nĩ kana wĩthĩwe wũmbanĩtw’e ũndũ waĩle mũthĩnzĩo , na ti kumw’a na vinya .
Ĩndĩ nĩneena ndeto ii , Ũla ũvuĩaa nini akethaa nini ; na ũla ũvuĩaa nyingĩ akethaa nyingĩ . 
Kĩla mũndũ nĩeke o tondũ utw’ĩte ngoonĩ yake : ti kwa kulea kwenda , kana kwa kũingĩĩw’a : nũndũ Ngai endete mũndũ ũnenganae na ũtanu . 
Na Ngai nũtonya kwingĩvya mumo w’onthe kwa inyw’ĩ ; nĩ kana inyw’ĩ , mwĩanĩwe vyũ mavinda onthe maũndũnĩ onthe , mwingĩve kĩla wĩanĩ mũseo : 
o tondũ kũandĩkĩtwe , Nũvuĩĩte , nũnengete ngya ; Ũlũngalu wake nĩwĩkalaa tene na tene .
Na ũla ũnengae mũvuĩi mbeũ na kĩmũtũ kya kũya , akamũnenga na kwingĩvya mbeũ syenyu sya ũvuĩaa , na akaingĩvya mosyao ma ũlũngalu wenyu : 
mwĩthĩwe mũthuĩtw’e maũndũnĩ onthe kũvika ũlau w’onthe , ũla kwondũ wa wĩa witũ ũtumaa Ngai atũngĩwa mũvea .
Nũndũ kwĩka kwa ũthũkũmi ũũ kũtyĩanĩasya mavata ma ala atheu kw’oka , ĩndĩ nakw’o nĩkwingĩvasya mĩvea kwa Ngai : 
nũndũ makĩmũosya na ũthũkũmi ũũ mamũtaĩaa Ngai kwondũ wa wĩwi wa kumbũla kwenyu kwa ũvoo mũseo wa Klĩsto , na kwondũ wa ũlau wa ũelo wenyu kwamo na kwa andũ onthe ; 
nao ene , makĩsũvana kwondũ wenyu , me na mea nenyu mũno nũndũ wa mumo wa Ngai ũla wingĩvĩte mũno nthĩnĩ wenyu .
Ngai natũngĩwe mũvea kwondũ wa mũthĩnzĩo wake ũtaweteka .
Na yu , nyie Vaulo mwene , nĩngũmwĩsũva na wĩnyivyo na ũuu wa Klĩsto , nyie ũla nĩ na wĩnyivyo yĩla nĩ vamwe nenyu , ĩndĩ neethĩwa nĩ kũasa nenyu nĩ na ũkũmbaũ mwingĩ kwenyu : 
ĩĩ , nĩngũmwĩsũva , nĩ kana yĩla nĩĩthĩwa vamwe nenyu ndikethĩwe ngyonan’ya ũkũmbaũ mũnene ũla ngũtala kũmakũmbaĩa amwe , ala matũtalaa ta tũendaa kĩ‐mwĩĩ . 
Nũndũ o na kau twĩkinya na mwĩĩ , tũikũkita kwĩanana na mwĩĩ 
( nũndũ mĩio ya kaũ ya kũkita kwitũ ti ya mwĩĩ , ĩndĩ yĩ na vinya kwa Ngai wa kũomboa ngome syĩ vinya ) ;
tũkĩomboa malilikano , na kĩla kĩndũ kĩtũlu kĩtũlĩtye kĩlee ũmanyi wa Ngai , na tũkĩete kĩla kĩsũanĩo ũkombonĩ wa kũmwĩw’a Klĩsto ; 
na tũkĩthĩwa twĩyũmbanĩtye kũivanĩsya kũlea kwĩw’a kw’onthe , o yĩla kwĩwa kwenyu kũkeanĩw’a . 
Mwĩsisya maũndũ ala me mbee wa mothyũ menyu . Ethĩwa mũndũ o na wĩva nũkwĩĩkĩĩa mwene kana nĩ wa Klĩsto , nasũanĩe ĩngĩ nthĩnĩ wake , kana , o ũndũ we nĩ wa Klĩsto , naitũ no ta ũu . 
Nũndũ o na ngekathĩĩa mũnango kwondũ wa ũkũmũ witũ ( ũla Ngai watũnengie wa kũmwaka , na ti wa kũmũomboa ) , ndikasonoka : 
ndikesa kwoneka ta ngũmũtĩsya na mavalũa makwa . 
Nĩkwĩthĩwa measya , Mavalũa make nĩ maito na me vinya ; ĩndĩ yĩla wĩ vo mwĩĩnĩ nĩ kyonze , na ũneeni wake ndwĩ ũndũ ũtonya .
Ũla uilyĩ ũu nasũanĩe ũũ , kana , o ũndũ tũilyĩ ndetonĩ sya mavalũa tũte vo , nĩw’o tũilyĩ kwa meko twĩ vo . 
Nũndũ tũti na ũkũmbaũ wa kwĩtala kana kwĩelekan’ya na asu ala mekwĩkathĩĩa ene : ĩndĩ nao ene , makĩthima ene kwa ene , na kwĩelekan’ya ene kwa ene , mati na ũmanyi . 
Ĩndĩ ithyĩ tũikekathĩĩa kũvita vala tũthimĩwe , ĩndĩ o kwĩanana na kĩthimo kĩla Ngai watũthimĩe , nĩ kana tũvike o na kwenyu . 
Nũndũ tũtiũvĩtũka vala tũthimĩwe , ta tũteũvika kwenyu : nũndũ twambie kũvika o na kwenyu tũkĩtavan’ya ũvoo mũseo wa Klĩsto : 
o na ti kwĩkathĩĩa kũvĩtũka vala tũthimĩwe , ta kwĩkathĩĩa mawĩanĩ ma andũ angĩ ; ĩndĩ tũkĩkwatya kana ũndũ mũĩkĩĩo wenyu wĩanaa , tũkataĩwa kwenyu mũno kwĩanana na vala tũthimĩwe , 
nĩ kana tũtonye kũtavan’ya ũla ũvoo mũseo kũvika nthĩ ila syĩ mbee wa kwenyu , tũtekwĩkathĩĩa wĩanĩ wa mũndũ ũngĩ maũndũnĩ ala maminĩtwe kũseũvw’a . 
Ĩndĩ ũla ũnũkwĩkathĩĩa , nĩekathĩĩe nthĩnĩ wa Mwĩaĩi . 
Nũndũ ti ũla ũnũkwĩkathĩĩa mwene wĩtĩkĩlawa , ĩndĩ no ũla Mwĩaĩi ũnũũmũkathĩĩa .
Nĩ ũseo ethĩwa nĩmutonya kũmĩĩsya ũtũmanu wakwa mũnini : ĩĩ , mbũmĩĩsyai . 
Nũndũ nĩmwĩw’ĩaa kĩwĩu , ĩĩ , kĩwĩu kya Ngai : nũndũ nyie nĩmwĩvaĩsye mũũme ũmwe , nĩtonye ũmũnenga Klĩsto ta mwĩĩtu mũtheu .
Ĩndĩ nĩngũkĩa kũikethĩwe kwa ũndũ o na wĩva , o tondũ ĩla nzoka yamũkengie Eva na ũseleke wayo , mosũanĩo menyu manangwe na kũtia ũlũngalu na ũtheu ũla welekele Klĩsto . 
Nũndũ ethĩwa ũla wĩũka emũtavya ũvoo wa Yesũ ũngĩ, ũla tũtaamũtavya , kana ethĩwa mwĩosa veva ũngĩ , ũla mũtaaosa , kana ũvoo mũseo ũngĩ , ũla mũtaawĩtĩkĩla , nĩ ũseo mũmĩĩsye . 
Nũndũ nĩngũtala kana ndi ĩtina o na vanini wa atũmwa ala anene mbee . 
Ĩndĩ o na ngethĩwa nĩ mũndũ ũtesĩ ũneena , ĩndĩ ũmanyinĩ tiw’o ndilyĩ ; ĩndĩ maũndũnĩ onthe kwa nzĩa syonthe nĩtũmwonetye ũu .
Kana nĩneekie naĩ ngĩnyivya nĩ kana inyw’ĩ mũtũlw’e , nũndũ namũtavisye ũvoo mũseo wa Ngai vate ĩtuvi ? 
Navutie makanisa angĩ , ngyosa ĩtuvi kwoo nĩ kana nĩmũthũkũme inywĩ ;
na yĩla naĩ vamwe nenyu na naĩ mũnyivĩe , ndyaĩ mũio kwa mũndũ o na wĩva ; nũndũ ana‐a‐asa , mooka kuma Masetonia , nĩmo mambusũisye kũnyivĩwa kwakwa ; na maũndũnĩ onthe nesũvĩie ndikethĩwe nĩ mũio kwenyu , na ngeesũvĩaa o ũu . 
O ũndũ w’o wa Klĩsto wĩ nthĩnĩ wakwa , vai mũndũ wĩnziĩĩa kwĩkathĩĩa kwakwa nĩ nthĩ sya Akaia . 
Nũndũ wa kĩ ? Nĩkwĩthĩwa ndiũmwenda ? Ngai nĩwĩsĩ .
Ĩndĩ ũla ngwĩka , nĩw’o ngeka , nĩ kana nĩmaĩsye ũthei asu mekwenda ũthei ; nĩ kana moneke taitũ , ũndũnĩ ũsu mekwĩkathĩia . 
Nũndũ andũ ta asu nĩ atũmwa ma ũvũngũ , atethya ma wĩa na ũseleke , makĩalyũla ene methĩwe ta atũmwa ma Klĩsto . 
Na ti ũndũ wa useng’ya ; nũndũ o na Satani nake nĩwĩalyũlaa mwene ethĩwe ta mũlaĩka wa kyeni . 
Na kwondũ wa ũu ti ũndũ ũnene athũkũmi make kwĩalyũla methĩwe ta athũkũmi ma ũlũngalu ; namo mũminũkilyo woo ũkeethĩwa ta mawĩa moo .
Nĩmũtavya ĩngĩ , Mũndũ ndakasye nĩ mũtumanu ; ĩndĩ ethĩwa no ũu , mbosai ta mũtumanu , nĩ kana nyie nakwa nĩkathĩĩe vanini . 
Ũu ngũneena , ndiũneena ta wumĩte kwa Mwĩaĩi , ĩndĩ ta kwa ũtumanu , wĩkwatyonĩ ũũ wa kwĩkathĩĩa . 
Nĩkwĩthĩwa aingĩ mekathĩĩaa maũndũni ma mwĩĩ , nakwa ngeekathĩĩa . 
Nũndũ nĩmũmĩĩasya ala atumanu na ũtanu , nĩkwĩthĩwa mwĩ oĩ .
Nũndũ nĩmũmĩĩasya mũndũ , akĩmũlikya ũkombonĩ , aimũya , aimũtava , akĩnenevya , aimũkũna ũthyũ . 
Nĩneena na kwĩvũthĩĩsya , ta twaĩ onzu ithyĩ . Ĩndĩ ũndũnĩ o na wĩva ve ngũmbaũ ( nĩneena na ũtumanu ) , nyie nakwa nĩ ngũmbaũ . 
Nĩ Ayuti mo ? O nakwa . Nĩ Aisilaeli mo ? O nakw a. Nĩ ũsyao wa Avalaamu mo ? O nakwa . 
Nĩ athũkũmi ma Klĩsto ? ( Nĩneena ta ũla wĩ na ndũũka ) nyie nĩ mbee ; mathĩnanĩ ma wĩa nyie nĩ mbee mũno , naĩ kolokolonĩ kaingĩ muno , kũkũnwa nĩ kaingĩ mbee , na kĩkw’ũnĩ nĩ kaingĩ . 
Kwa Ayuti nĩnakũniwe mavinda atano ivoko mĩongo ĩna kũoleka kĩmwe . 
Nĩkũnangĩtwe na ndata mavinda atatũ , nĩkimangĩtwe na mavia ĩvinda yĩmwe , ngalawa syaanangĩkie mavinda atatũ nĩ kyalonĩ , naĩ ũkanganĩ ũtukũ ũmwe na mũthenya ũmwe ; 
naĩ syalonĩ kaingĩ , mĩisyonĩ ya mbũsĩ , mĩisyo ya ing’ei , mĩisyo ya andũ ma mbaitũ , mĩisyo ya Andũ‐ma‐mbaĩ‐ingĩ , mĩisyo ya ndũanĩ , mĩisyo ya weũnĩ , mĩisyo ya ũkanganĩ , mĩisyo ya ana‐a‐asa ma ũvũngũ ; 
thĩnanĩ wa mawĩa na woonĩ , kũsyaĩĩsya nĩ kaingĩ , kwĩw’a nzaa na waũni , kũtĩĩa kũya nĩ kaingĩ , mbevonĩ na kũtwĩkĩwa . 
Na eka maũndũ ala ndanaweta , ve ũla ũmbivinyaa matukũ onthe , kũũũyĩa makanisa onthe . 
Nũũ ũla mwonzu , nakwa ndi mwonzũ ? Nũũ ũla ũnũũlulutĩkw’a , na ndikũvya nĩ woo ? 
Ethĩwa no mũvaka nĩkathĩĩe , ngeekathĩĩa maũndũnĩ asu ma wonzu wakwa . 
Ngai , Ĩthe wa Mwĩaĩi waitũ Yesũ , ũla ũtaĩawa kũvika tene na tene nĩwĩsĩ kana ndiũneena ũvũngũ . 
Ndũanĩ ya Ndamasiku , ngavana ũla waĩ ĩtheo wa mũsumbĩ Aleta nĩwasũvĩie ndũa ĩsu ya Andamasiku , nĩ kana angwate : 
na natonyelw’e mbũthinĩ natheelelw’a ũvainĩ nĩ kĩkavũnĩ nthĩnĩ , na natbonoka mokonĩ make .
Mũvaka nĩkathĩĩe , o na kau ti ũndũ waĩle ; ĩndĩ ngaweta mawoni na movuan’yo ma Mwĩaĩi . 
Nĩnĩsĩ mũndũ nthĩnĩ wa Klĩsto , yu nĩvĩtĩte myaka ĩkumi na ĩna ( ethĩwa aĩ nthĩnĩ wa mwĩĩ , ndyĩsĩ ; kana ethĩwa ndaĩ nthĩnĩ wa mwĩĩ , ndyĩsĩ ; Ngai nĩwĩsĩ) , ũsu ambatiw’e kũvika ĩtunĩ ya katatũ . 
Nakwa nĩnĩmwĩsĩ mũndũ ũsu ( ethĩwa aĩ nthĩnĩ wa mwĩĩ , kana ndaĩ nthĩnĩ wa mwĩĩ , ndyĩsĩ ; Ngai nĩwĩsĩ ) , 
ũndũ wambatiw’e alikw’a Ũseonĩ , na eew’a ndeto ila itaweteka , na ila itaĩle mũndũ kwineena . 
Kwondũ wa mũndũ ũtilyĩ ta ũsu ngeekathĩĩa ; ĩndĩ kwondũ wakwa ndiĩkathĩĩa , ate o mawonzunĩ makwa . 
Nũndũ o na ngethĩwa ngyenda kwĩkathĩĩa , ndikethĩwa nĩ mũtumanu ; nũndũ nganeena w’o : ĩndĩ nĩngũeka , nĩ kana mũndũ o na wĩva ndakandalĩle mbee wa ũndũ wonaa niilyĩ , kana ũla wĩw’aa kuma kwakwa . 
Na kwondũ wa movuan’yo asu manene mũno mavĩtũku , nĩ kana ndikethĩwe ngĩnenevya mbee wa ũndũ naĩlwe , nanengiwe mwĩw’a mwĩĩnĩ wakwa , mũtũmwa wa Satani wa kũnumangya , nĩ kana ndikenenevye mbee wa ũndũ naĩlwe . 
Kwondũ wa kindũ kyu navoya Ngai katatũ , ni kana kyume kwakwa . 
Nake ambĩa , Mumo wakwa nũkwĩanĩe : nĩkwĩthĩwa vinya wakwa wĩanĩe vala ve wonzu . Ngeekathĩĩa ĩndĩ wonzunĩ wakwa na ũtanu mwingĩ , nĩ kana vinya wa Klĩsto wĩkalae ĩũlũ wakwa . 
Kwondũ wa ũu nĩtanaa mawonzunĩ , na mbũthyanĩ , na mavatanĩ , na mathĩnanĩ , na monyamaonĩ , kwondũ wa Klĩsto : nĩkwĩthĩwa yĩla nĩ mwonzu , nĩvo nĩ na vinya .
Nĩtw’ĩkĩte mũtumanu : nĩ inyw’ĩ mwatumie nĩka ũu ; nũndũ nyie naĩle kũkathwa nĩ inyw’ĩ : nũndũ ndyaĩ ĩtina wa atũmwa ala me mbee kwa ũndũ o na ũmwe , o na kau nyie ti kĩndũ . 
Nĩ w’o , maũndũ ala monanasya mũtũmwa nĩmeekiwe kwenyu na wũmĩĩsyo w’onthe , na syama na maũndũ ma ũseng’ya na mavinya . 
Nũndũ nĩ ũndũnĩ mwaũ mũnyivĩwe kwĩ makanisa ala angĩ , ate o kana nyie ndyaĩ mũio kwenyu ? Ndekeai ĩvĩtyo yĩu .
Sisyai , yĩĩ nĩ ya katatũ nĩyũmbanĩtye kũka kwenyu ; na ndikethĩwa nĩ mũio kwenyu : nũndũ ndiũmantha syĩndũ syenyu , ĩndĩ nĩ inyw’ĩ : nũndũ syana ityaĩlwe nĩ kũmbanĩsya asyai , ĩndĩ asyai nĩmaĩlwe nĩ kũmbanĩsya syana . 
Nakwa nyie nganengane na ũtanu mwingi na kwĩnengane vyũ kwondũ wenyu . Ethĩwa nyie nĩmwendaa mũno mbee , nĩw’o ũtuma mũnyivya kũmbenda ? 
Ĩndĩ o na ethĩwa nĩ ũu , nyie mwene ndyaamwilĩĩla mũio ; ĩndĩ kwa kwĩthĩwa nĩ mũĩ , namũkwatie na ũseleke . 
Nĩmũsesengetwe nĩ ũmwe o na wĩva wa ala natũmie kwenyu ? 
Namũtaie Tito , na natũmie ũla mwana‐a‐asa vamwe nake . Tito nĩwamũsesengie ? Tũiaendaa na Veva o ũmwe ? Na matambya o amwe ?
Na ĩvinda yĩĩ yonthe mwaasya kana nĩtũkwĩmila kwenyu . Mbee wa Ngai tũneenaa nthĩnĩ wa Klĩsto . Ĩndĩ maũndũ onthe , endwa , nĩ kwondũ wa kũmwaka .
Nũndũ nĩngũkĩa , kũikethĩwe kwa ũndũ o na wĩva , yĩla nĩũka , nĩmwone mũilyĩ ũndũ ndekwenda , nakwa mwene noneke nĩ inyw’ĩ nĩilyĩ ũndũ mũtekwenda ; kũikethĩwe kwa undũ o na wĩva ĩteta , na kĩwĩu , na mothiliku , na ngananĩo , na nzukũ , na kũwetana na kĩwe , na mĩyimbyo na ituu ; 
nakwa yĩla nĩũka ĩngĩ Ngai wakwa ndakese kũnyivya mbee wenyu , nise kwĩthĩwa na kĩmako ũndũ wa aingĩ ala meekie naĩ , na matyaalyũla ngoo ũndũ wa ũvuku na ũlaalai na mĩmeo mĩthũku ala meekie .
Yũka yĩĩ niũka kwenyu nĩ ya katatũ . Ũndũ wa makanyw’a ma ngũsĩ ili kana itatũ kĩla ũndũ ũkalũlũmĩlw’a . 
Nambie kũneena na nĩngũneena ĩngĩ nde vo , o tondũ namũtavisye yĩla naĩ nenyu ĩvinda ya kelĩ , no ta ũu yu , kana ala meekie naĩ na vu tene na ala angĩ onthe , ethĩwa nĩngũka ĩngĩ , ndiĩw’ĩa tei ; 
nũndũ nĩmũkũmantha ũndũ wa kũmũmanyĩthya kana Klĩsto nĩwe ũneenaa nthĩnĩ wakwa ; ũla ũte mwonzu kwenyu , ĩndĩ e na vinya nthĩnĩ wenyu : 
nũndũ ambiwe kwondũ wa wonzu , ĩndĩ e thayũ kwondũ wa vinya wa Ngai . Nũndũ ithyĩ naitũ twĩ onzu nthĩnĩ wake , ĩndĩ tũkeethĩwa thayũ vamwe nake kwondũ wa vinya Ngai ũla welekele kwenyu .
Ĩthimei inyw’ĩ ene , kana mwĩ ũla mũĩkĩĩonĩ ; iosyei inyw’ĩ ene . Kana mũtyĩsĩ ũndũ wenyu , atĩ Yesũ Klĩsto e nthĩnĩ wenyu ? Ate ũu mwĩthĩwa mũleetwe . 
Ĩndĩ nĩngwĩkwatya kana mũkamanya kana ithyĩ tũtileetwe . 
Na yu twĩmũvoya Ngai kana mũikeke naĩ ; ti kana ithyĩ twoneke twĩtĩkĩlwe , ĩndĩ nĩ kana inyw’ĩ mwĩke ũla waĩle , o na kau nĩ ta tũleetwe . 
Nũndũ tũtitonya kwĩka ũndũ o na wĩva wa ũsiĩĩa ũla w’o , ĩndĩ no kwa ngalĩ ya ũla w’o . 
Nũndũ nĩtũtanaa , yĩla ithyĩ twĩ onzu , na inyw’ĩ mwĩ na vinya : na ĩngĩ nĩtũvoyeaa ũndũ ũũ naw’o , nĩ kana mwĩanĩe . 
Kwondũ wa ũu nĩandĩka maũndũ aa nde vo , nĩ kana yĩla nĩĩthĩwa vo ndikeke ũndũ na ũkandĩa , kwĩanana na ũkũmũ ũla Mwĩaĩi wanengie kwondũ wa kwaka , na ti kũomboa .
Na kũminũkĩlya , ana‐a‐asa , ĩkalai na ũvoo . Ianĩai ; kiakiw’ai ; ĩthĩwai na kĩlilikano kĩmwe ; ĩkalai mũuonĩ : na Ngai wa wendo na mũuo akeethĩwa nenyu .
Kethan’yai na ũmumunyano mũtheu .
Atheu onthe nĩmamũkethya .
Mumo wa Mwĩaĩi Yesũ Klĩsto , na wendo wa Ngai , na mũamba wa Veva Mũtheu , nĩmethĩwe nenyu inyw’onthe .
Luka .
Andũ aingĩ nĩmatatĩte mũno kũandĩka maũndũ onthe ala meekĩkie katĩ waitũ . 
Maandĩkĩte maũndũ ala twataviw'e nĩ andũ ala maĩ vo maũndũ asu mayambĩĩa , na matavanasya ũvoo ũsu . 
Na kwoou mũkumye Theovilo , nonie nĩ ũndũ ũseo ngũandĩkĩe maũndũ aa nĩmaatĩanĩsye nesa , nũndũ nĩnĩmekuũĩte nesa kuma mwambĩlĩĩlyonĩ .
Nĩĩka ũu nĩ kana ũtonye kũmanya ũw'o wa maũndũ ala ũmanyĩĩtw'e .
Kũsyawa Kwa Yoana Mũvatisi Kũyathanwa
Ĩvinda yĩla Elote waĩ mũsumbĩ wa Yutia , kwaĩ mũthembi ũmwe weetawa Nzekalia , ũla waĩ wa nguthu ya ũthembi ya Aviya . Mũka wake eetawa Elisavethi , ũla o nake waĩ nzyawa ya mũthembi Alũni . 
Nzekalia na Elisavethi nĩmekalĩte mwĩkalo wa kũmwendeesya Ngai na kũkwataa mĩao yake .
Ĩndĩ mayaĩ kana , nũndũ Elisavethi aĩ ngũngũ , na me elĩ maĩ akũũ mũno .
Mũthenya ũmwe Nzekalia nĩwatethasya wĩa wa kĩ-ũthembi Ĩkalũnĩ , ĩvindanĩ yĩla nguthu yake yavangĩwe ũthũkũmi ũsu . 
Kwĩanana na walany'o ũla athembi maatĩĩaa , Nzekalia nĩwe wakũnĩiwe kula alike Ĩkalũnĩ akatoeesye ũvani kĩthembeonĩ . 
Andũ aingĩ nĩmavoyaa me nza ĩvinda yĩla ũvani wavĩvaw'a .
Mũlaĩka wa Mwĩai nĩwamumĩlĩĩle Nzekalia ngalĩkonĩ ya kw'oko kwa aũme kwa kĩthembeo kĩla kyavĩvĩaw'a ũvani . 
Nzekalia oona mũlaĩka nĩwatelemile na akwatwa nĩ w'ĩa . 
Ĩndĩ mũlaĩka amwĩa atĩĩ , “ Eka kũkĩa Nzekalia ! Ngai nĩwĩw'ĩte mboya syaku , na kwoou Elisavethi mũka waku akakũsyaĩa kavĩsĩ na ũkaketa Yoana . 
Kũsyawa kwako kũkakũtanĩthya na ũkwĩw'ĩthya mũyo , o na andũ aingĩ makatana kasyawa .
Yoana akeethĩwa e mũndũ mũnene methonĩ ma Ngai . Ndakanyw'a ndivai kana mũthemba o na wĩva wa ũkĩ , na akeethĩawa ausũĩtwe nĩ Veva Mũtheu o na kuma kũsyawanĩ kwake . 
Akaalyũla andũ aingĩ ma Ĩsilaeli mamũsyokee Mwĩai Ngai woo .
Akathi mbee wa Mwĩai e na veva na ũtonyi ta ũla waĩ wa Eliya . Akeew'anĩthya syana na aaĩthe moo , na akaalyũla andũ mbaa matũ methĩwe makĩsũanĩa ũndũ ũmwe na ala mamũkĩaa Ngai . Kwa nzĩa ĩsu akatuma andũ methĩwa meyũmbanĩtye kwondũ wa Mwĩai . ”
Nzekalia nĩwakũlilye mũlaĩka atĩĩ , “ Ngamanya ata kana ũndũ ũũ ũkeekĩka ? Nyie na mũka wakwa twĩ akũũ . ”
Mũlaĩka amũsũngĩa atĩĩ , “ Nyie nĩtawa Kavilieli na nĩkalaa ĩtunĩ ngĩmũthũkũma Ngai . Andũmĩte nũke kũneena naku ngũtavye ũvoo ũũ mũseo .
Nayu nũndũ ndũnetĩkĩla ndeto syakwa ila ikeanĩa ĩvinda yasyo yavika , nũũvindya na ndwĩĩthĩwa ũtonya kũneena kũvika yĩla ũndũ ũsu ũkekĩka . ”
Ĩvindanĩ yĩu yonthe andũ nĩmamweteelete Nzekalia , na nĩmaseng'aa nĩkĩ ũtindie Ĩkalũnĩ mũno wĩana ũu .
Yĩla Nzekalia wesie kumaala , ndaatonya kũneena namo na nĩmamanyie kana ve woni woona e Ĩkalũnĩ . Amaneenasya na moko nũndũ we ndaĩ atonya kũneena .
Ĩvinda yake ya kũthũkũma Ĩkalũnĩ yathela nĩwaendie mũsyĩ .
Ĩtina wa matukũ mavũthũ , Elisavethi mũka wake nĩwaitavie , na ekala mũsyĩ vandũ va myei ĩtano atekumaala . Nĩwanenaa ngoonĩ yake ayasya ,
“ Ũndũ ũũ nĩ Mwĩai ũmbĩkĩte . Nũmbĩw'ĩĩte ĩnee na akambetangĩa ntheko ya andũ . ” 
Kũsyawa kwa Yesũ Kũyathanwa
Mweinĩ wa thanthatũ wa kũitava kwa Elisavethi , Ngai nĩwatũmie mũlaĩka Kavilieli athi ndũanĩ yĩ Kalilii yĩtawa Nasaleti . 
Amũtũmĩte kwa mwĩĩtu weetawa Meli , weevaĩtw'e nĩ Yosevu ũla waĩ nzyawa ya Ndeviti . 
Mũlaĩka ũsu nĩwaendie vala ve Meli na amwĩa atĩĩ , “ Wakya , we ũla ũnengetwe mumo nĩ Ngai ! Mwĩai e vamwe naku ! ”
Ndeto isu nĩsyamũthĩnisye mũno ngoonĩ yake , na ambĩĩa kwĩsilya yo ngethi ĩsu nĩ ya mũthemba mwaũ ? 
Ĩndĩ mũlaĩka Nĩwamwĩie atĩĩ , “ Ndũkakĩe Meli nũndũ Ngai nũkũnengete mumo . 
We ũkaitava na ũkasyaa kavĩsĩ , nako ũkaketa Yesũ . 
Akeethĩwa e mũndũ mũnene , na akeetawa Mwana wa Ngai Ũla wĩ Ĩũlũ Mũno . Mwĩai Ngai akamũnenga kĩvĩla kya kĩ-ũsumbĩ kya Ndeviti ũmae wake .
Akasumbĩka nzyawa sya Yakovo tene na tene , na ũsumbĩ wake ndũkethĩwa na mũminũkĩlyo . ”
Nĩvo ĩndĩ Meli wakũlilye mũlaĩka ũsu atĩĩ , “ Ũndũ ũũ ũkeanĩa ata nakwa ndyaamanyana kĩ-mwĩĩ na mũndũ-ũme ? ”
Mũlaĩka nĩwamũsũngĩie amwĩa atĩĩ , “ Veva Mũtheu akatheea ĩũlũ waku , na vinya wa Ngai ũkeethĩwa naku , na kwoou kana kala kesyawa kakeethĩwa ke katheu na kakeetawa Mwana wa Ngai . 
O ta ũu manya kana Elisavethi ũla wa mũkonyo waku nĩ mũito akũĩte ũu ũkũĩte ; o na kau atwĩe etawa ngũngũ , yu e na ĩvu ya myei thanthatũ .
Nĩkwĩthĩwa kwa Ngai vai ũndũ ũtatonyeka . ”
Nĩvo ĩndĩ Meli waisye atĩĩ , “ Nyie nĩ mũthũkũmi wa Mwĩai , nĩkwĩthĩwe kwakwa kwĩanana na ũndũ wasya . ” Na mũlaĩka ũsu amũtia athi .
Meli Aithokea Elisavethi
Ĩtina wa ĩvinda ĩkuvĩ , Meli nĩweeyũmbanisye na athi na mĩtũkĩ ndũanĩ ĩmwe yĩ iĩmanĩ sya Yutia .
Nĩwavikie mũsyĩ kwa Nzekalia , na amũkethya Elisavethi .
Yĩla Elisavethi weewie wasya wa Meli aimũkethya , kana nĩkathakie ke ĩvunĩ yake na ausũwa nĩ Veva Mũtheu . 
Nĩwaneenie na wasya mũnene amwĩa Meli atĩĩ , “ We wĩ mũathime kwĩ aka onthe , na mwana ũla wĩsyaa nĩ mũathime ! 
Asi ! Ũndũ ũũ kote mũnene ! Inyia wa Mwĩai wakwa oke kũnthokea ! 
Nĩwĩsĩ , wakilya wangethya oou , kana kathaka ke ĩvunĩ yakwa nĩ mũyo ! 
We wĩ mũathime nũndũ nũneetĩkĩlile kana maũndũ ala ũnataviw'e kuma kwa Ngai makeanĩw'a ! ”
Wathi wa Meli 
Nake Meli asya atĩĩ , “ Nyie nĩngũmũtaĩa Mwĩai ,
na ngoo yakwa yĩna ũtanu , nũndũ wa Ngai Mũtangĩĩi wakwa .
Nĩkwĩthĩwa nũmũsyaisye na ĩnee , mũthũkũmi wake ũte nguma . Kwondũ wa ũu kuma yu , nzyawa syonthe ikaasya nĩ mũathime .
Ũla wĩ Ũtonyi nũmbĩkĩte maũndũ manene , na ĩsyĩtwa yake nĩ ĩtheu .
Ĩnee yake nĩ kuma nzyawa kũthi nzyawa , kwa ala mamũkĩaa .
Nĩwĩkĩte maũndũ manene na kw'oko kwake , na nũnyaĩĩkĩtye ala mekathĩĩaa ngoonĩ syoo .
Nĩwumĩtye asumbĩ ivĩlanĩ syoo , ĩndĩ akanenevya andũ mate nguma .
Nũvũnĩthĩtye ala me na nzaa na syĩndũ nzeo , ĩndĩ akalũngya ala athwii makathi mate na kĩndũ . 
Nũmũtethetye Ĩsilaeli mũthũkũmi wake , aililikana tei wake ,
ũla wamathie aaũmae maitũ , Avalaamu na nzyawa syake tene na tene ! ”
Meli nĩwekalile na Elisavethi vandũ va myei ĩtatũ na ĩndĩ asyoka mũsyĩ kwoo .
Kũsyawa kwa Yoana Mũvatisi
Ĩvinda ya Elisavethi ya kũsyaa nĩyavikie na asyaa kavĩsĩ . 
Yĩla atũi na andũ ma mũkonyo wake meewie kana Ngai nũmwĩw'ĩie ĩnee yĩnenevete ũu , nĩmatanie vamwe nake .
Mũthenyanĩ wa nyanya ĩtina wa kana kau kũsyawa , nĩmookie nzaĩkonĩ yako . Nĩmendaa kũketa Nzekalia ta ĩthe wako , 
ĩndĩ inyia wako asya atĩĩ , “ Ai , aiee , keĩtwa Yoana . ”
Namo mamwĩa atĩĩ , “ Ii ! Mbona vai mũndũ wa mũkonyo waku wĩtawa Yoana ! ” 
Nĩvo ĩndĩ kwa kũtũmĩa moko , makũlilye ĩthe wa kana ũndũ ũkwenda makete .
Nzekalia nĩweetisye kĩndũ kya kũandĩkĩa , na aseng'ya andũ asu onthe yĩla waandĩkie atĩĩ , “ Ĩsyĩtwa yako nĩ Yoana . ” 
O vau kwa vau Nzekalia nĩweethĩiwe atonya kũneena ĩngĩ , na aneena akĩmũtaĩa Ngai . 
Atũi onthe nĩmakwatiwe nĩ w'ĩa , na ngewa ya maũndũ asu meekĩkĩte nĩyo yaeawa kũu kw'onthe iĩmanĩ sya Yutia . 
Onthe ala meewie maũndũ asu nĩmekalile maisũanĩa na ngoo na kwasya , “ We mwana ũũ ko ũkatw'ĩka kyaũ eana ? ” Mo nĩmamanyie kana vinya wa Mwĩai wĩ vamwe nako .
Wathi wa Nzekalia wa Kũtaĩa Ngai
Nzekalia ĩthe wa Yoana nĩwausũiwe nĩ Veva Mũtheu , na athana ayasya atĩĩ ,
“ Nĩataĩwe Mwĩai , Ngai wa Ĩsilaeli ! Nũmatethetye andũ make na kũmatangĩĩa .
Nũtũnengete Mũtangĩĩi wĩ vinya , kuma nyũmbanĩ ya Ndeviti mũthũkũmi wake ,
o tondũ waneenie ĩvinda ya tene , kwĩsĩla vala ve athani make atheu .
Mũtangĩĩi ũsu akatũtangĩĩa kuma amaithanĩ maitũ , na kuma ũtonyinĩ wa ala matũmenete .
Ngai nĩwaisye akamew'ĩa tei aaũmae maitũ , na akalilikana ũtianĩo wake mũtheu .
Nĩwamwathie Avalaamu ũmae waitũ kwa kwĩvĩta ,
kana akatũvonokya kuma ũtonyinĩ wa amaitha maitũ , nĩ kana tũmũthaithae tũte na w'ĩa ,
na twĩthĩwe twĩ atheu na twĩ na mwĩkalo wa kũmwendeesya Ngai , mĩthenya yonthe ya thayũ witũ .
“Naku we mwana wakwa, ũkeetwa mwathani wa Ngai Ũla wĩ Ĩũlũ Mũno . Ũkathi mbee wa Mwĩai ũkamũseũvĩsye nzĩa ;
ũkamatavye andũ ma Mwĩai kana nĩmeũtangĩĩwa kwa kũekewa naĩ syoo .
Nĩkwĩthĩwa Ngai waitũ e tei mwingĩ , akatũma syũa ya wovosyo kuma ĩũlũ yĩtũkenee .
Nĩyĩkamulĩkĩla ala mekalaa kĩvindunĩ na mũisyonĩ wa kĩkw'ũ , na kũtũtongoesya twĩsĩlae nzĩanĩ ya mũuo ! ”
Yoana nĩweanie na aendeea kwĩthĩwa na vinya wa kĩ-veva . Nĩwekalaa weũnĩ kũvika mũthenya ũla weeyumĩlilye andũnĩ ma Ĩsilaeli .
Kũsyawa Kwa Yesũ Klĩsto
Ĩvindanĩ yĩu , Aukusito mũsumbĩ wa Loma nĩwaumisye mwĩao andũ onthe ũsumbĩnĩ wa Loma matalwe .
Kũtalwa kũu nĩkw'o kwaĩ kwa mbee , na kweethĩiwe yĩla Kwilinio waĩ ngavana wa nthĩ ya Silia . 
Kĩla mũndũ nĩwaendie kwĩyĩandĩkĩthya ndũanĩ ĩla ya wumo wake .
Kwoou Yosevu nĩwaumie ndũanĩ ya Nasaleti ĩla yĩ Kalilii , na athi nthĩ ya Yutia ndũanĩ yĩtawa Mbetheleemu vala Ndeviti wasyaĩwe , nũndũ we aĩ nzyawa ya Ndeviti .
Nĩwaendie kwĩyĩandĩkĩthya vamwe na Meli ũla weevaĩtye , nake aĩ mũito . 
Me kũu Mbetheleemu , ĩvinda ya Meli ya kũsyaa nĩyavikie , na asyaa 
kana ka mbee ka kavĩsĩ . Nĩwakavw'ĩkie ngũa sya kaũkenge , na akakomya ĩsandũkũnĩ ya kũnengea indo lĩu , nũndũ nyũmbanĩ ya aeni vayaĩ vandũ mekala .
Nthĩ ĩsu kwaĩ aĩthi amwe maĩ kĩthekanĩ ũtukũ maisunga indo syoo .
Mũlaĩka wa Mwĩai nĩwamaumĩlĩĩle , na kyeni kya ũtheu mũtisu wa Ngai kyamamulĩka ngalĩko syonthe , namo makwatwa nĩ w'ĩa mwingĩ . 
Ĩndĩ mũlaĩka amea atĩĩ , “ Ekai kũkĩa , nĩnamũetee ũvoo mũseo wa ũtanu mũnene , ũla ũkethĩwa wa andũ onthe .
Ũmũnthĩ ndũanĩ ĩla Ndeviti wasyaĩwe , nĩmũsyaĩwe Mũtangĩĩi , nake nĩ Klĩsto ũla Mwĩai .  
Ũũ nĩw'o mũũthi kũmũmanya : Nĩmũũthi kwĩthĩa kana kavw'ĩkĩtwe ngũa sya kaũkenge kakometw'e ĩsandũkũnĩ ya kũnengea indo lĩu . ”
O vau kwa vau , nguthu nene ya alaĩka kuma ĩtunĩ nĩyoonekie yĩ vamwe na ũla mũlaĩka maimũkatha Ngai mayina atĩĩ ,
“ Ngai nĩakumw'e kũu ĩũlũ ĩtunĩ , na mũuo wĩthĩwe kũũ ĩũlũ wa nthĩ , kwa andũ ala mamwendeeasya . ”
Na kweethĩwa , yĩla alaĩka mamatiie makĩthi ĩtuni , aĩthi maneenan’ya ene kwa ene , Tũendei yu Mbethelemu , tũsisye ũndũ ũũ ũla weekĩka , ũla Mwĩaĩi watũmanyĩthya .
Na mathi mĩtũkĩ , na meethĩa Meli na Yosevu , na kala kaũkenge kamamĩtw’e mũvalatĩnĩ . 
Na makona , matavan’ya ndeto ila mataviw’e ũndũ wa kala kana . 
Na onthe ala meewie maseng’a kwondũ wa maũndũ ala mataviw’e nĩ aĩthi . 
Ĩndĩ Meli ekalya ndeto isu syonthe ngoonĩ yake , akĩsũanĩa .
Na aĩthi masyoka , maimũtaĩa na maimũkumya Ngai ũndũ wa maũndũ onthe ala meewie na moonie , o tondũ mataviw’e .
Na matukũ nyanya mavika ma kũkaĩka , syĩtwa yako keetwa Yesũ , o tondũ keetiwe nĩ mũlaĩka katanamba kũitavwa .
Na matukũ meanĩa ma kwĩthesya kwoo kwĩanana na mĩao ya Mose , mambata nako Yelusaleme , kakanenganwe kwa Mwĩaĩi 
(o tondũ kũandĩkĩtwe mĩaonĩ ya Mwĩaĩi , Kala kaũme kakasyawa mbee kaketawa katheu ka Mwĩaĩi) , 
na nĩ kana maumye nthembo o tondũ kwaĩtw’e mĩaonĩ ya Mwĩaĩi , Ndumbũ ilĩ , kana maswii elĩ ma mavũĩ .
Na ĩndĩ Yelusaleme kwaĩ mũndũ wetawa Simeoni ; nake aĩ mũlũngalu na aĩ mũkĩi wa Ngai , akyeteela ũkiakisyo wa Isilaeli : na Veva Mũtheu aĩ ĩũlũ wake . 
Nake nĩwonetw’e nĩ Veva Mũtheu , kana ndakona kĩkw’ũ , atanona ũla Klĩsto wa Mwĩaĩi .
Nake ooka ĩkalũnĩ atongoew’e nĩ Veva : na ĩthe na inyia mavota na kala kana Yesũ , nĩ kana meke nako tondũ wĩaĩtwe mĩaonĩ , 
nake ĩndĩ akosa kana mokonĩ make , na amũkatha Ngai , akyasya ,
Yu ĩndĩ , Mwĩaĩi , ngombo yaku nĩthi na mũuo ,tondũ waneenie ;
Nĩkwĩthĩwa metho makwa nĩmoona ũtangĩĩo waku ,
Ũla ũseũvĩtye mbee wa andũ onthe ;
Kyeni kya kũmavuanĩsya Andũ‐ma‐mbaĩ‐ingĩ , Na ũtaĩo wa andũ maku Isilaeli .
Na ĩthe na inyia wako maseng’a ũndũ wa maũndũ ala maneeniwe ũndũ wako ; 
na Simeoni amaathima , na amwĩa Meli inyia wako , Nĩwene , kana kaa kaiĩtwe kethĩwe ũvalũko na wũkĩlo wa aingĩ ma Isilaeli ; na wonan’yo ũla ũkakananĩw’a mũno ; 
ĩĩ , na ũvyũ ũkatonya ngoo yaku ; nĩ kana mosũanĩo ma ngoo nyingĩ mavuanw’e .
Na vo vaĩ mwathani mũndũ mũka , ũla wetawa Ana , mwĩĩtu wa Vanueli , wa mbaĩ ya Aseli (nake aĩ mũkũu mũno , na nĩwekalĩte myaka mũonza na mũũme wake ĩtina wa wĩĩtu wake , 
nake aĩ ndiwa myaka mĩongo nyanya na ĩna) , o na ndaumaa ĩkalũnĩ , akĩthaitha na kũtĩĩa kũya na kwĩsũvana ũtukũ na mũthenya . 
Nake ooka kavinda kau amũtũngĩa Ngai mũvea , na amatavya onthe ala meteele wovosyo wa Yelusaleme ũvoo wako . 
Na mamina kwĩanĩsya maũndũ onthe ala meeaĩtwe mĩaonĩ ya Mwĩaĩi , masyoka Kalilii , na mathi ndũanĩ yoo Nasaleti .
Na kana kaneneva , na keethĩwa na vinya , na kausũwa nĩ ũĩ : na mumo wa Ngai waĩ ĩũlũ wako .
Na kĩla mwaka ĩthe na inyia wako maendaa Yelusaleme ĩvinda ya mboka ya vasaka . 
Na kavikya myaka ĩkũmi na ĩlĩ , mambata o tondũ kweekawa ĩvinda ya mboka ĩsu ; 
na matukũ meanĩa , masyoka , na kĩvĩsĩ Yesũ kyatiwa Yelusaleme ; ĩndĩ ĩthe na inyia wakyo maiaamanya ũu ;
ĩndĩ matalĩthasya kĩ o vamwe namo nguthunĩ , na mathi mũendo wa syũa ĩima ; na mambĩlĩlya ũkĩmantha andũnĩ ma mbaĩ yoo na andũnĩ ala meesene namo ; 
na malea ũkyona , masyoka Yelusaleme , maikĩmantha . 
Na kweethĩwa , matukũ atatũ mathela makyona ĩkalũnĩ , kĩilyĩ katĩ wa amanyĩsya ma mĩao , kĩimethukĩĩsya , na kĩimakũlya mokũlyo : 
na onthe ala makĩwie maseng’a ũndũ wa ũmnayi wakyo na mosũngĩo makyo . 
Nao makyona , maseng’a ; na inyia wakyo akĩkũlya , Mwana wakwa , ũtwĩkie ũu nĩkĩ ? Nĩwene , au waku nakwa tũkũmanthie na kyeva . 
Nakyo kyamea , Mwĩmanthĩaa kĩ ? Mũiĩsĩ kana nĩnaĩlwe kwithĩwa wĩanĩ wa Asa wakwa ?
Nao maiaamanya kĩtina kya ndeto ila kyamatavya . 
Nakyo kyatheea nao , kũvika Nasaleti : na kyamenyivĩsya ; na inyia wakyo aia maũndũ asu onthe ngoonĩ yake .
Na Yesũ aendeea akyũĩva na akĩana , e mwaĩlu kwa Ngai na kwa andũ .
Mwaka wa ĩkũmi na katano wa kũsumbĩka kwa Tivelio Kaisali , yĩla Vondio Vilato waĩ ngavana wa Yutia , na Elote waĩ mũsumbĩ wa Kalilii , na mwana‐a‐inyia wake Vilivu mũsumbĩ wa nthĩ ya Itulea na Takakoniti , na Lisania mũsumbĩ wa Avilene ,
na yĩla Anasi na Kaiava maĩ athembi anene , ndeto ya Ngai yamũkie Yoana mwana wa Nzakalia e weũnĩ . 
Nake athi nthĩ yonthe ĩla yĩ ũtee wa ũsĩ wa Yolotani , akĩtavan’ya ũvatiso wa ũalyũlo wa ngoo ũetae ũekeo wa naĩ ; 
o tondũ kũandĩkĩtwe ĩvukunĩ ya ndeto sya mwathani Isaia , Wasya wa mũndũ akĩneena mũno weũnĩ , Seũvyai nzĩa ya Mwĩaĩi , Lũngalyai moendelo make .
Syanda syonthe ikalindwa , Na iĩma na tũlĩma tw’onthe ikeananw’a na nthi ; Na ila nthyoeku ikalũngalw’a , Na nzĩa ila nthũku ikatindimalw’a ;
Na mĩĩ yonthe ĩkoona ũtangĩĩo wa Ngai .
Na ĩndĩ amea makomano ala mookaa kũvatiswa nĩwe , Inyw’ĩ ũsyao wa nzoka mbai , nũũ ũla ũmwonetye kũkĩa ũthatu ũla wũkĩte ? 
Syaai ĩndĩ ũsyao ũla waĩle ũalyũlo wa ngoo , na mũtikambĩlĩlye kwasya nthĩnĩ wenyu , Twĩ na asa waitũ Avalaamu : nũndũ nĩngũmwĩa , kana Ngai nũtonya kũmũkĩlĩlya Avalaamu syana mavianĩ aa . 
O na yu ĩthoka nĩyiĩtwe matinanĩ ma mĩtĩ : kwondũ wa ũu kĩla mũtĩ ũtasyaaa ũsyao mũseo nũtemawa , na kwĩkw’a mwakinĩ . 
Na makomano mamũkũlya makyasya , Twaĩlwe nĩ kwĩka ata ĩndĩ ? 
Amasũngĩa , amea , Ũla wĩ na itonyeo ilĩ , namũaĩe ũla ũtaĩ ; na ũla wĩ na lĩu , eke o ũu . 
Na aumya ma koti mooka kũvatiswa , nao mamũkũlya atĩĩ , Mũmanyĩsya , naitũ twaĩlwe nĩ kwĩka ata ? 
Nake amea , Mũĩkaumĩthye mbee wa ũndũ mwĩaĩwe .
Na asikalĩ namo mamũkũlya , makyasya , Naitũ twaĩlwe nĩ kwĩka ata ? Na amasũngĩa , Manyai kũmũvena mũndũ kĩndũ na vinya , kana kũmũvinganĩsya ũndũ ũte wa w’o ; na ĩanĩwai nĩ ĩtuvi yenyu .
Na yĩla andũ mekalĩte makĩsyaĩĩsya , na andũ onthe makĩsũanĩa ngoonĩ syoo ũvoo wa Yoana , kana nokwĩthĩwa nĩwe Klĩsto ; 
Yoana asũngĩa , na amea onthe , Nĩ w’o nyie nĩmũvatisaa na manzĩ ; ĩndĩ nĩkũkĩte ũla wĩ vinya kũte nyie , nakwa ndyĩanĩwe nĩ kũthasya tũmĩkwa twa iatũ syake : ũsu akamũvatisaa na Veva Mũtheu na mwaki : 
na kĩũlũkya kyake kĩ kw’okoni kwake , nake akathesya vyũ kĩvũĩo kyake , na akoomban’ya nganũ yake ĩkũmbĩnĩ yake ; ĩndĩ wewa akavĩvya na mwaki ũtavoeka .
Nake nĩwamatavasya andũ ũla ũvoo mũseo vamwe na matao angĩ maingĩ ; 
ĩndĩ mũsumbĩ Elote , akĩkanw’a nĩwe ũndũ wa Elotia mũka wa mwana‐a‐inyia , na ũndũ wa maũndũ onthe mathũku ala Elote wekĩte ,
ongela ũthũku ũngĩ ĩũlũ wa ala wekĩte , amũvingĩa Yoana kolokolonĩ .
Na kweethĩwa andũ onthe mavatiswa , nake Yesũ avatiswa , na akĩvoya , ĩtu yavingũka , 
na Veva Mũtheu amũtheea e na mwĩĩ ũvw’ana ta wa ĩvũĩ , amũvũĩla , na wasya wauma ĩtunĩ , We nue Mwana wakwa mwendwa ; nendeaaw’a nue .
Na Yesũ mwene , akyambĩlĩlya kũmanyĩsya , aĩ ta myaka mĩongo ĩtatũ , nake atalĩthaw’a kwĩthĩwa mwana wa Yosevu wa Eli , 
wa Mathati , wa Livai , wa Meliki , wa Yanai , wa Yosevu , 
wa Matathia , wa Amosi , wa Naumu , wa Esili , wa Nakai , 
wa Maathi , wa Matathia , wa Semei , wa Yoseki , wa Yota , 
wa Yoanani , wa Lesa , wa Nzeluvaveli , wa Sealitieli , wa Neli , 
wa Meliki , wa Ati , wa Kosamu , wa Elimatamu , wa Eeli , 
wa Yesua , wa Elieseli , wa Yolimu , wa Mathati , wa Livai , 
wa Simeoni , wa Yutasi , wa Yosevu , wa Yonamu , wa Eliakimu , 
wa Melea , wa Mena , wa Matatha , wa Nathani , wa Ndaviti , 
wa Yese , wa Oveti , wa Mboasi , wa Salumoni , wa Nasoni , 
wa Aminatavu , wa Alamu , wa Esiloni , wa Velesi , wa Yuta , 
wa Yakovo , wa Isaka , wa Avalaamu , wa Tela , wa Naoli , 
wa Seluki , wa Leu , wa Veleki , wa Eveli , wa Siela , 
wa Kenani , wa Alivakasati , wa Semu , wa Noa , wa Lameki , 
wa Methusela , wa Enoko , wa Yaleti , wa Maalaleli , wa Kenani , 
wa Enosi , wa Sethi , wa Atamu , wa Ngai .
Na Yesũ , ausũĩtwe nĩ Veva Mũtheu , asyoka auma Yolotani , na atongoew’a nĩ Veva weũnĩ . 
Akĩtatwa nĩ ndevili ĩvinda ya matukũ mĩongo ĩna . Na matukũ asu ndaĩsaa kĩndũ : na mathela , eew’a nzaa . 
Na ndevili amwĩa atĩĩ , Ethĩwa nue Mwana wa Ngai , ĩaĩe ĩvia yĩĩ yĩtw’ĩke kĩmũtũ . 
Na Yesũ amũsũngĩa , Nĩkũandĩkĩtwe , Mũndũ ndekalaa thayũ kwondũ na kĩmũtũ kyoka . 
Na amũtongoesya kĩĩmanĩ ĩũlũ , na amwon’ya mosumbĩ onthe ma nthĩ kwa kaven’ya . 
Na ndevili amwĩa atĩĩ , Nĩngũũnenga ũkũmũ ũũ w’onthe , na ndaĩa syamo : nũndũ nĩnanengiwe ; nakwa nĩngũmũnenga o ũla ngwenda . 
Ĩndĩ we ethĩwa nũũnthaitha , ũũ w’onthe ũkeethĩwa waku . 
Yesũ amũsũngĩa , amwĩa , Nĩkũandĩkĩtwe , Mũthaithae Mwĩaĩi Ngai waku , na mũthũkũmae we , e weka . 
Na amũtwaa Yelusaleme , amwĩkalya mũthyanĩ wa ĩkalũ , na amwĩa , Ethĩwa nue Mwana wa Ngai , ĩyĩkye nthĩ :
nũndũ nĩkũandĩkĩtwe , akeeaĩa alaĩka make ũndũ waku , makũsũvĩe :
na ĩngĩ , Makakũkĩlya mokonĩ moo , Ndũkese kũtũlwa kũũ kwaku nĩ ĩvia .
Na Yesũ amũsũngia , amwĩa , Nĩkũneenetwe , Ndũkamũtate Mwĩaĩi Ngai waku .
Na ndevili amina matatwa onthe , athi amũtia ĩvinda .
Na Yesũ asyoka Kalilii vinyanĩ wa Veva : na nguma yake yausũa ndee syonthe sya nthĩ ĩsu . 
Nake amanyĩsya masinakokenĩ moo , aikathwa nĩ andũ onthe .
Nake athi Nasaleti , vala waeewe : na alika ĩsinakokenĩ mũthenya wa savato , tondũ wekaa , na aũngama asome . 
Anengwa ĩvuku ya mwathani Isaia . Na avuũa ĩvuku , oona vala vaandĩkĩtwe atĩĩ ,
Veva wa Ngai e ĩũlũ wakwa ,Nũndũ nĩwambĩtĩkĩsye mauta nĩtavye ngya ũvoo mũseo :Nũndũmĩte kũtavan’ya ũthasyo kwa ala atave ,Na kũsalukw’a ililinda ,Na kũthasya ala mavivinyĩtwe ,
Na kũtavan’ya mwaka wa Mwĩaĩi ũla wĩtĩkĩlawa .
Na akũnza yĩla ĩvuku , anenga ũla mũthũkũmi , na ekala nthĩ : na onthe ala maĩ vo ĩsinakokenĩ mamũketeea . 
Na ambĩlĩlya kũmea atĩĩ , Ũmũnthĩ ũandĩko ũũ nĩweanĩw’a matũnĩ menyu . 
Na onthe mamũkũsĩaa , na maseng’a nũndũ wa ndeto sya mumo ila syaumie kanyw’anĩ wake : nao masya , Ũũ ti mwana wa Yosevu ? 
Nake amea atĩĩ , Vate ngananĩo mũkandavya nthimo ĩno , Mũiiti , ĩvosye mwene : ũndũ o na wĩva ũla tũneewie wĩkĩte Kavelinaumi , ĩka vaa nthĩ ĩ yaku .
Nake asya , Nĩ w’o nĩngũmwĩa , Vati mwathani ũla wĩtĩkĩlawa nthĩ ĩ yake . 
Ĩndĩ nĩngũmũtavya w’o , Nthĩ ya Aisilaeli kwaĩ aka aingĩ ndiwa matukũ ma Eliya , yĩla ĩtu yavingĩtwe myaka ĩtatũ na myei thanthatũ , yĩla kwaĩ yũa ĩnene nthĩ ĩsu yonthe ; 
na Eliya ndaatũmwa kwa ũmwe wamo , ĩndĩ atũmiwe kwa ndiwa ĩmwe ya ndũa ya Nzalevathi , ya nthĩ ya Sitoni . 
Na nthĩ ya Aisilaeli kwaĩ andũ aingĩ ala maĩ na mangũ ĩvinda ya mwathani Elisa ; na vai ũmwe wamo waathew’a ate o Naamani , ũla Mũsilia . 
Na onthe ala maĩ ĩsinakokenĩ , meew’a maũndũ asu mausũwa nĩ ũthilĩku ; 
na mookĩla , mamumya ndũanĩ , na mamũtwaa kũvika ĩũlũ wa kĩĩma kĩla kyakĩtwe ndũa yoo , nĩ kana makamwĩkĩlye vo akulumene . 
Ĩndĩ avĩtĩla katĩ wamo , athi .
Na atheea athi Kavelinaumi , ndũa ĩmwe ya Kalilii . Nake amamanyĩsya mũthenya wa savato : 
nao maseng’a ũndũ wa ũmanyĩsyo wake ; nĩkwĩthĩwa ndeto syake syaĩ na ũkũmũ . 
Na vau ĩsinakokenĩ vaĩ mũndũ ũla wakwetwe nĩ veva wa ndaimoni mbuku ; nake aneena na wasya mũnene , akyasya , 
Iĩ ! Twĩ ũndũ naku wa kyaũ , Yesũ Mũnasaleti ? Nĩwooka kũtwananga ? Nĩngwĩsĩ we , wĩ Ũla Mũtheu wa Ngai . 
Na Yesũ amĩkan’ya , akyasya , Tumya kanyw’a , noimuma . Na ĩla ndaimoni yamũvalũkya katĩ woo , yamuma , ĩtamwĩkĩte ũndũ . 
Na onthe maseng’a , na maneenan’ya ene kwa ene , makyasya , Ndeto ĩno ĩtilyĩ ata ? Nũndũ nũkwĩaĩa maveva mavuku na ũkũmũ na vinya , nao makyuma .
Na ũvoo wake wanyaĩĩka ndee syonthe , kĩla vandũ .
Nake aumaala ĩsinakokenĩ , avota nyũmbanĩ ya Simoni . Na inyia wa mũka wa Simoni aĩ na ndetema nyingĩ ; na mamũvoya ũndũ wake . 
Nake aũngama vakuvĩ nake , na akan’ya ndetema ; nayo yamũtia : na o ĩvinda yĩu ookĩla amathũkũma .
Na syũa yĩkĩthũa , ala mawaĩtye andũ mowau ma mĩthemba mingĩ mamũetee ; nake amailĩĩla kĩla mũndũ moko , na amavosya . 
Na andũ aingĩ maumiw’e ndaimoni , iikaya , ikyasya , We wĩ Mwana wa Ngai . Nake aikan’ya , na aivata kũneena , nĩkwĩthĩwa nasyo nĩsyeesĩ nĩwe Klĩsto .
Na kwakya , auma vo athi vandũ vate andũ : na makomano mamũmantha , na mooka vala ũĩ , na menda kũmũsiĩĩa ndakamatie . 
Ĩndĩ amea atĩĩ , Mũvaka nĩtavan’ye ũvoo mũseo wa ũsumbĩ wa Ngai ndũanĩ ila ingĩ nasyo : nũndũ natũmiwe nũndũ wa ũu .
Nake atavanasya masinakokenĩ ma Kalilii .
Na kweethĩwa , yĩla ĩkomano yĩkĩmũtindĩka yĩw’e ndeto ya Ngai , aũngeme ũtee wa ĩia ya Kenesaleti ; 
na oona ngalawa ilĩ ũtee wa ĩia ; ĩndĩ atei ma makũyũ meethĩwa maumĩte , makĩthambya itei syoo . 
Nake alika ngalawanĩ ĩmwe , ĩla ya Simoni , amũkũlya atwaange aumye ngũkanĩ vandũ vanini . Na ekala vo ngalawanĩ aimanyĩsya makomano . 
Na amina ũneena , amwĩa Simoni , Twaa ngalawa vala ve kyũngũ , mũlikye itei syenyu nĩ kana mũkwatye . 
Na Simoni amũsũngia , amwĩa , Mwĩaĩi , tũtethisye wĩa ũtukũ w’onthe , na tũinakwatya kĩndũ : ĩndĩ ũndũ wa ndeto syaku nĩngũlikya itei . 
Na meeka ũu , makwatya makũyũ maingĩ ; na itei syoo syambĩlĩlya kũtw’ĩkanga ; 
na mamavenesya ala maĩ ngwatanĩo nao ngalawanĩ ĩla ĩngĩ , moke kũmatethya . Nao mooka , na mausũsya ngalawa isu syelĩ , mũvaka syambĩlĩlya kũlika manzĩnĩ . 
Ĩndĩ Simoni Vetelo , oona ũu , avalũka maunĩ ma Yesũ , akyasya , Uma vaa nĩĩ ; nũndũ nyie nĩ mũndũ mwathe , Mwĩaĩi . 
Nũndũ nĩwaseng’ie , na onthe ala maĩ nake , ũndũ wa wingĩ wa makũyũ ala makwatisye ; 
na Yakovo na Yoana , ana ma Sevetii , namo o ta ũu , ala maĩ ngwatanĩo na Simoni . Na Yesũ amwĩa Simoni , Manya ũkĩa ; kuma yu ũkakwatasya andũ . 
Na maete ngalawa syoo ngũkanĩ , matia syĩndũ syonthe , na mamũvikĩla .
Na kweethĩwa , yĩla waĩ ndũanĩ ĩmwe , sisya , kwaĩ mũndũ ũmwe ũmbĩtwe nĩ mangũ : na amwona Yesũ , eevalũkya nthĩ na ũthyũ , amwĩsũva , akyasya , Mwĩaĩi , ethĩwa nũkwenda , nũtonya kũnthesya .
Na atambũũkya kw’oko kwake , amũkiita , akyasya , Nĩngwenda ; ĩthĩwa mũtheu . Na oyu mangũ mavoa . 
Na amwĩaĩa ndakatavye mũndũ : ĩndĩ amwĩa , Thi ũkeyonan’ye kwa mũthembi , nokyumya nthembo ya kũthew’a kwaku , tondũ Mose weaie , yĩthĩwe ũkũsĩ kwoo . 
Ĩndĩ ũvoo wake waingĩva mũno mbee : na andũ aingĩ makomana mamwĩw’e , na kũvow’a mowau moo . 
Ĩndĩ we eeyathũkya athi vandũ vate andũ , avoye .
Na kweethĩwa mũthenya ũmwe yĩla wamanyĩasya , vaĩ Avalisi na amanyĩsya ma mĩao mailyĩ vo , ala maumĩte mĩsyĩ yonthe ya Kalilii , na ya Yutia , o na Yelusaleme : na vinya wa Mwĩaĩi wa kũvosya waĩ vamwe nake .
Na ĩndĩ aũme mooka makuĩte na ũkomo mũndũ waĩ na ũwau wa kwaa mamutha : na mamantha kũmũtwaa nthĩnĩ , na kũmwia mbee wake .
Nao malea kwona vandũ va ũmũtwaĩla nthĩnĩ nũndũ wa ĩkomano , malĩsa nyũmba ĩũlũ , mathaĩlya kĩalanĩ , mamũtheesya na ũkomo wake katĩ wa andũ vala ve Yesũ . 
Nake oona mũĩkĩĩo woo , asya , Mũndũ we , naĩ syaku nĩsyaekwa .
Na aandĩki na Avalisi mambĩlĩlya kũsũanĩa , makyasya , Ũũ nũũ ũla ũnũũneena moumano ? Nũũ ũtonya kũekea naĩ , ate o Ngai e weka ? 
Ĩndĩ Yesũ amanya mosũanĩo moo , asũngĩa na amea , Nĩkĩ mũũsũanĩa ũũ ngoonĩ syenyu ? 
Ũla ũvũthũ nĩ wĩva , nĩ kwasya , Naĩ syaku nĩsyaekwa ; kana nĩ kwasya , Ũkĩla ũthi ? 
Ĩndĩ nĩ kana mũmanye Mwana wa mũndũ e na ũkũmũ kũũ nthĩ wa kũekea naĩ (amwĩa ũla waĩ na ũwau wa kwaa mamutha) , Nĩngũkwĩa , Ũkĩla , nokyosa ũkomo waku , wĩnũke . 
Na kavinda o kau ookĩla e mbee woo , na oosa kĩla wakomeaa , enũka , akĩmũkatha Ngai . 
Na onthe maseng’a , na mamũkatha Ngai ; na malikwa nĩ w’ĩa , makyasya , Ũmũnthĩ nĩtwonie maũndũ ma ũseng’ya .
Ĩtina wa maũndũ asu aumaala , na amwona mumya wa koti , ũla wetawa Livai , ekalĩte vala vaumĩaw’a koti , na amwĩa , Mbikĩla . 
Nake atia syĩndũ syonthe , na ookĩla amũvikĩla . 
Na Livai amũvokea mboka nene nyũmbanĩ kwake : na vaĩ aingĩ ma aumya ma koti na andũ angĩ mailyĩ nao makĩya lĩu . 
Na Avalisi na aandĩki moo mamanyungunyĩĩsya amanyĩw’a make , makyasya , Nĩ ũndũ wa kĩ mũkũya na kũnyw’a vamwe na aumya ma koti na andũ athe ? 
Na Yesũ amasũngĩa , amea , Ala mate awau mati vata wa mũiiti ; ĩndĩ no ala awau . 
Ndyaaũka kwĩta ala alũngalu , ĩndĩ no ala athe maalyũle ngoo .
Nao mamwĩa , Amanyĩw’a ma Yoana nĩmatĩĩaa kũya mavinda maingi , makĩvoya ; na ala ma Avalisi ta ũu ; ĩndĩ aa maku nĩmeũya na kũnyw’a . 
Na Yesũ amakũlya , Nĩmũtonya kũtuma ala metĩtwe mũtwaanonĩ matĩĩa kũya , yĩla mũtwaani wĩ vamwe nao ? 
Ĩndĩ mĩthenya nĩyũkĩte , yĩla mũtwaani ũkaumw’a kwoo , na nĩvo ĩndĩ makatĩĩa kũya mĩthenya ĩsu . 
Ĩngĩ aneena na ngelekan’yo amatavya : Mũndũ ndatilaa kĩlio kya ngũa nzaũ alie ngũa ngũũ ; nĩkwĩthĩwa eeka ũu nũkũtembũa ĩla nzaũ , na kĩlio kyu kyeũ kĩtyosana na ĩla ngũũ . 
Na vai mũndũ wĩkĩaa mbinyu mbĩthĩ mathatwanĩ makũũ ; nĩkwĩthĩwa eekĩa , mbinyu mbĩthĩ ĩkatembũa mathatwa asu , na ĩkĩtĩka , na mathatwa makyanangĩka . 
Ĩndĩ mbinyu mbĩthĩ yaĩlwe nĩ kwĩkĩwa mathatwanĩ meũ . 
Na vai mũndũ ũla waanyw’a mbinyu ngũũ ũnũkwenda ĩla mbĩthĩ ; nũndũ easya , ĩla ngũũ nĩyo nzeo .
Na kweethĩwa mũthenya ũmwe wa savato , aendele mĩũndani ya nganũ , amanyĩw’a make matũla iia sya nganũ , maikiitha na nzaa , makĩya . 
Na amwe ma Avalisi mamwĩa , Nũndũ wa kĩ mũkwĩka ũndũ ũtosana na ĩla mĩao ũkĩkwa mũthenya wa savato ? 
Yesũ amasũngĩa , amea , Mũiaasoma ũndũ Ndaviti wekie , yĩla waĩ na nzaa , we na ala maĩ nake ; 
ũndũ wavotie nyũmbanĩ ya Ngai , na oosa imũtũ ila syaiĩawa Ngai , na aya , na anenga ala maĩ nake ; naw’o ndwosana na ĩla mĩao kũĩwa nĩ mũndũ ate o athembi oka ? 
Nake amea , Mwana wa mũndũ nĩ mwĩaĩi wa savato .
Na kweethĩwa mũthenya ũngĩ wa savato , avota ĩsinakokenĩ amanyĩsye : na vo vaĩ mũndũ waĩ na kw’oko kwa aũme kwau .
Na ala aandĩki na Avalisi mamũsyaĩĩsya , kana nũnũũvosya mũthenya wa savato ; nĩ kana mone ũndũ wa kũmũvinganĩsya naw’o . 
Nake nĩwesĩ mosũanĩo moo ; na amwĩa ũla waĩ na kw’oko kwau , Ũkĩla ũũngame vaa katĩ . Nake ookĩla aũngama katĩ .
Na Yesũ amea , Nĩngũmũkũlya atĩĩ , Nĩkwosana na ĩla mĩao kwĩka nesa mũthenya wa savato , kana kwĩka ũthũku ? Kũtangĩĩa thayũ , kana kũwananga ? 
Nake amasiangya onthe , na amwĩa ũla mũndũ , Tambũũkya kw’oko kwaku . Nake eeka ũu : na kw’oko kwavoa . 
Ĩndĩ onthe mausũwa nĩ ũthatu ta me na ndũũka ; na maneenan’ya makĩmantha ũndũ matonya kũmwĩka Yesũ .
Na kweethĩwa matukũ asu , ookĩla athi kĩĩmanĩ akavoye ; na ekala ũtukũ w’onthe akĩvoya Ngai . 
Na kwakya , ameta amanyĩw’a make ; na anyuva ĩkũmi na elĩ katĩ woo , na asu ameta atũmwa : 
Simoni , ũla wamũtw’ĩĩe syĩtwa ya kelĩ Vetelo , na mwana‐a‐inyia Andalea , na Yakovo na Yoana , na Vilivu na Valitholomayo , 
na Mathayo na Thoma , na Yakovo wa Alivaio , na Simoni ũla wetawa Nzelote , 
na Yutasi wa Yakovo , na Yutasi Isikalioti , ũla wesie kũmũvũnyanĩa ; 
na atheea nao , na aũngama vandũ vatindimalu , na ĩkomano ĩnene ya amanyĩw’a make , na andũ aingĩ ma Yutia kw’onthe na Yelusaleme , na ma nthĩ ya Tile na Sitoni ila syĩ ũtee wa ũkanga , ala mookie kũmwĩthukĩĩsya , na kũvow’a mowau moo :
na ala manyamaĩtw’e nĩ maveva mavuku mavow’a . 
Na onthe ma ĩkomano mamantha kũmũkiita ; nũndũ vinya waumie nthĩnĩ wake , na wamavosya onthe .
Nake ookĩlya metho make amasisya amanyĩw’a make , na asya atĩĩ , Mwĩ aathime inyw’ĩ ngya : nũndũ ũsumbĩ wa Ngai nĩ wenyu .
Mwĩ aathime inyw’ĩ ala mwĩ na nzaa yu : nũndũ mũkavũnw’a . Mwĩ aathime inyw’ĩ ala mũkũĩa yu : nũndũ mũkatheka . 
Mwĩ aathime inyw’ĩ , yĩla andũ meũmũmena , na yĩla mekwĩvathana nenyu , na kũmũvũthya , na kũveta masyĩtwa menyu ta mathũku , kwondũ wa Mwana wa mũndũ .
Tanai mũthenya ũsu , mũtũlĩlange na ũtanu ; nũndũ alĩlĩĩ , ĩtuvi yenyu nĩ ĩnene ĩtunĩ ; now’o aaĩthe moo meekaa athani . 
Ĩndĩ mwĩthĩwe na woo inyw’i athwii ! Nĩkwĩthĩwa nĩmwoosie ũkiakisyo wenyu . 
Mwĩthĩwe na woo , inyw’ĩ ala mũvũn’ye yu ! Nũndũ nĩmũkew’a nzaa . Mwĩthĩwe na woo , inyw’ĩ ala mũũtheka yu ! Nũndũ nĩmũkameta na kũĩa . 
Mwĩthĩwe na woo inyw’ĩ , yĩla andũ onthe meũmũneenea nesa ! Nĩkwĩthĩwa o ta ũu now’o aaĩthe moo mamekaa athani ma ũvũngũ .
Ĩndĩ inyw’ĩ ala mũkwĩw’a nĩngũmũtavya atĩĩ , Mendei amaitha menyu , mekei nesa ala meũmũmena , 
maathimei ala mamwĩvĩkaa , mavoyeei ala mamũthĩnasya . 
Ũla ũnũũkũkũna ũthĩa ũmwe mũthyũũĩe ũla ũngi ; na ũla ũnũũkũvena ngũa yaku ya ĩũlũ manya ũmũvata kĩtonyeo kyaku . 
Mũnenge ũla ũnũkwĩtya ; na ũla unũũkũvena syĩndũ syaku ndũkamũkũlye .
Na ũndũ ũla mũkwenda kwĩkwa nĩ andũ , o ta ũu mekei o w’o . 
Mũkĩmenda ala mamwendaa inyw’ĩ , mwĩ na ũseo wa kyaũ ? O na ala athe no mendete ala mamendaa . 
Na mũkĩmeka nesa ala mamwĩkaa inyw’ĩ nesa , mwĩ na ũseo wa kyaũ ? O na athe no mekanaa ũu .
Na mũkĩmakovethya ala mũkwasya makamũĩva , mwĩ na ũseo wa kyaũ ? O na athe no makovanaa , makĩtũngĩanĩa . 
Ĩndĩ inyw’ĩ mendei amaitha menyu , mũmekae nesa , makovethyei , na mũiketeele mamũtũngĩe ; na ĩtuvi yenyu yĩkethĩwa yĩ ĩnene , nenyu mũkethĩwa mwĩ ana ma Ũla Wĩ Ĩũlũ wa Onthe : nĩkwĩthĩwa nĩwe mũseo kwa ala mate mũvea na ala athũku . 
Ĩthĩwai na tei , o ũndũ Ĩthe wenyu wĩ na tei .
Manyai ũsilĩla , na inywĩ mũikasilĩlwa : manyai kũtw’a , nenyu mũikatw’ĩĩwa : ekanĩai , nenyu mũkaekewa : 
nenganei , nenyu mũkanengwa ; kĩthimi kĩseo , kĩlate , kĩthingithye , na kĩtĩkĩlĩlye , makamũnenga kĩthũinĩ kwenyu . Nĩkwĩthĩwa kĩthimo kĩla mũthimaa , nokyo mũkathimĩwa .
Na Yesũ amatavya ngelekan’yo , Kĩlilinda nĩkĩtonya kũtongoesya kĩlilinda kĩngĩ ? Syelĩ itivalũke ĩimanĩ ? 
Mũmanĩw’a ndethĩwa e ĩũlũ wa mũmanyĩsya wake : ĩndĩ kĩla mũndũ ũminĩte kũmanyĩw’a akeethĩwa ta mũmanyĩsya wake . 
Naku nĩkĩ ũkũsisya kaũvavathĩ ke ithonĩ ya mwana‐a‐au , na ndũsũanĩa mũamba ũla wĩ ithonĩ yaku we ? 
Kana ũtonya ata kũmwĩa mwana‐a‐au , Any’a , mwana‐a‐asa , ndeka nĩkumye kaũvavathĩ ke ithonĩ yaku , na mũamba ũla wĩ ithonĩ yaku ndũũwona ? Mwangangan’ya we , amba kwĩyumya mũamba ũsu wĩ ithoni kwaku , na ĩndĩ ũkoona nesa kumya kaũvavathĩ ke ithonĩ ya mwana‐a‐au . 
Vai mũtĩ mũseo ũsyaa ũsyao mũthũku ; kana mũtĩ mũthũku ũsyaa ũsyao mũseo . 
Nũndũ kĩla mũtĩ nũmanyĩkaa nĩ ũsyao waw’o . Nũndũ mĩw’anĩ andũ maitusaa makũyũ , kana mĩtaenĩ maitusaa nzavivũ . 
Mũndũ mũseo nĩwumasya ũndũ ũseo kyũmbanĩsyonĩ kĩseo kya ngoo yake ; na mũndũ mũthũku nĩwumasya ũndũ ũthũku kyũmbanĩsyonĩ kĩthũku kya ngoo yake : nũndũ ũla wusũĩte ngoo nĩw’o kanyw’a ũneenaa .
Na Yesũ amina kũneena ndeto syake syonthe ĩkĩw’ika nĩ andũ , alika Kavelinaumi .
Na mũnene ũmwe wa asikali ĩana aĩ na ngombo ndwau , yakilĩlye kũkw’a , nake nĩwamyendete mũno .
Na eew’a ũvoo wa Yesũ , atũma atumĩa ma Ayuti vala ũĩ makamwĩsũve oke kũmĩvoesya ngombo yake . 
Nao , mavika vala ve Yesũ , mamwĩsũva mũno , makyasya , Ũsu nĩwaĩlwe nĩ kwĩkwa ũu ; 
nũndũ nĩwendete mbaitũ , na ĩsinakoke yitũ nĩwatwakĩe . 
Na Yesũ athi nao . Na avika vakuvĩ na nyũmba , ũla mũndũ atũma anyanyae vala ũĩ , mamwĩe , Mwĩaĩi , manya kwĩnyamasya ; nũndũ ndyĩanĩwe nue ũlika ungu wa kĩala kyakwa : 
na ta ũu nĩnasya ndyĩanĩwe nĩ kũka kwaku : ĩndĩ neena ndeto tũ , na mũthũkũmi wakwa nũnũũvoa . 
Nĩkwĩthĩwa nyie nĩ mũndũ ũla wĩaĩawa , na nĩ na asikalĩ makwa ĩtheo wakwa : na nĩngũmwĩa ũmwe , Thi , na akĩthi ; na ũngĩ , Ũka , na akyũka ; na ngombo yakwa , Ĩka ũna , nayo ĩkĩka . 
Na Yesũ eew’a maũndũ asu , aseng’a ũndũ wake , na eethyũũa na amea andũ ala mamũvikĩlĩte , Nĩmwĩa atĩĩ , ndyaaona mũĩkĩĩo mũnene ta ũũ , aiee , o na nthĩnĩ wa Isilaeli . 
Na ala matũmiwe , masyoka nyũmba , meethĩa ĩla ngombo ĩnavoa .
Na kweethĩwa ĩvinda ĩnini yathela , athi ndũanĩ ĩla yĩtawa Naini ; na amanyĩw’a make , na andũ angĩ aingĩ , maendan’ya nake . 
Na athengeea mbingĩlonĩ ya ndũa , sisya , nĩkwaumaalĩtw’e mũndũ mũkw’ũ , aĩ mwana e weka , na inyia aĩ ndiwa : na andũ aingĩ ma ndũa maĩ vamwe nake . 
Na Mwĩaĩi amwona , amwĩw’ĩa ĩnee , na amwĩa , Eka kũĩa .
Na athengeea akiita mũsekeseke : na ala makuĩte maũngama . Nake asya , Mwanake , nĩngũũtavya , Ũkĩla . 
Na ũla waĩ mũkw’ũ ekala nthĩ , na ambĩlĩlya ũneena . Na Yesũ amũnenga inyia wake . 
Na onthe makwatwa nĩ w’ĩa : na mamũkatha Ngai , makyasya , Kũũ kwitũ nĩkumbũkie mwathani mũnene : na , Ngai nũmokĩe andũ make . 
Na ũvoo ũsu wake wanyaĩĩka nthĩ yonthe ya Yutia , na nthĩ ila syamĩthyũlũlũkĩte .
Na amanyĩw’a ma Yoana mamũtavya maũndũ asu onthe . 
Na Yoana ameta elĩ ma amanyĩw’a make na amatũma kwa Mwĩaĩi , makamũkũlye , Nue ũla wĩũka , kana tũmweteele ũngĩ ? 
Na yĩla aũme asu mavikie vala ũĩ , mamwĩa , Yoana Mũvatisi nĩwatũtũma vala ũĩ , nake asya , Nue ũla wĩũka , kana tũmweteele ũngĩ ? 
Na saa ũsu avosya andũ aingĩ mowau na mothĩn’yo na maveva mathũku ; na ililinda nyingĩ syasalukw’a metho . 
Na ĩndĩ asũngĩa amea , Endai , mũkamũtavye Yoana maũndũ asu ala mwonete na ala mwĩw’ĩte ; ililinda nikwona , ala mathuaa nĩmeũthi , ala mawaĩte mangũ nĩmeũthew’a , ala au matũ nĩmekwĩw’a , ala akw’ũ nĩmeũthayũũkw’a , na ala ngya nĩmeũtavw’a ũvoo mũseo . 
Nĩ mũathime o ũla ũtakona ũndũ wa ũlulutĩkw’a nthĩnĩ wakwa .
Na ala matũmiwe nĩ Yoana mamina ũthi , ambĩlĩlya kũneena na makomano ũndũ wa Yoana , akyasya , Mũnaendaa kũsisya kyaũ weũnĩ ? Nĩ mũangi ũla ũthingithangw’a nĩ kĩseve ? 
Ĩndĩ mũnaendaa kwona kyaũ ? Nĩ mũndũ wĩkĩe ngũa nduũku ? Nĩmwenei , ala mekĩaa ngũa nzeo mbee , na me na lĩu mũseo , mekalaa kwa asumbĩ . 
Ĩndĩ mũnaendaa kũsisya kyaũ ? Nĩ mwathani ? Ĩĩ , nĩngũmũtavya , nĩ ũla ũvĩtũkĩte mũno mwathani . 
Ũsu nĩwe ũla waandĩkĩwe atĩĩ , Sisya , nĩngũtũma mũtũmwa wakwa mbee wa ũthyũ waku , Ũla ũkaseũvya nzĩa yaku mbee waku .
Nĩngũmũtavya atĩĩ , Katĩ wa ala masyaawa nĩ aka vai ũmwe ũvĩtũkĩte Yoana : o na kau ũla mũnini ũsumbĩnĩ wa Ngai nĩ mũnene kwĩ we . 
Na andũ onthe , o na aumya ma koti , meew’a , mamũtala Ngai mũlũngalu , nũndũ mavatisĩtwe na ũvatisi wa Yoana . 
Ĩndĩ Avalisi na amamyisya ma mĩao malea motw’io ma Ngai , kwa kũtavatiswa nĩwe . 
Na Mwĩaĩi asya , Nĩelekan’ya na kyaũ andũ ma ũsyao ũũ , nao mavw’anene na kyaũ ? 
Mavw’anene na syana ila syĩkalaa kĩng’ang’anĩ , ila syĩtanaa ; ikyasya , Twamũvuvĩa mũtũlilũ , nenyu mũinasũnga ; twamũmetea , nenyu mũinaĩa . 
Nũndũ Yoana Mũvatisi nĩwũkĩte ateũya kĩmũtũ na ateũnyw’a mbinyu ; na inyw’ĩ mwĩasya , E na ndaimoni . 
Mwana wa mũndũ nĩwũkĩte akĩya na akĩnyw’a ; na inyw’ĩ mwĩasya , Sisyai , mũyi , na mũnywi , mũnyanyae wa aumya ma koti na andũ athe ! 
Ũĩ nũtalĩlawa ũlũngalu nĩ syana syaw’o syonthe .
Na ũmwe wa Avalisi enda aye lĩu nake . Na alika nyũmba ya Mũvalisi , na ekala nthĩ aye . 
Na sisya , mũndũ mũka wa ndũa ĩsu , ũla waĩ mwathe , yĩla wamanyie kana nũnũũya lĩu nyũmanĩ ya Mũvalisi , aete sũva wa mauta , 
na aũngama ĩtina vakuvĩ na maũũ make , akĩĩa , na ambĩlĩlya kũmwĩtĩkĩsya methoi maũũ make , na kũmanyasya na nzw’ĩĩ sya mũtwe wake , na kũmamumunyanga maũũ make , akĩmavaka ala mauta . 
Na Mũvalisi ũla wamwĩtĩte oona ũu , avindya ngoonĩ yake , akyasya , Kethĩwa mũndũ ũũ nĩ mwathani , eethĩwa amanyie mũndũ mũka ũũ nũũ , na nĩ mũndũ mũka ũilyĩ ata ũla ũnũũmũkiita , atĩ nĩ mwathe . 
Na Yesu amũsũngĩa amwĩa , Simoni , nĩ na kaũndũ ngwenda ũkũtavya . Nake asya , Mũmanyĩsya , neena .
Yesũ amwĩa Mũndũ ũmwe , mũkovethya , aĩ na andũ elĩ maĩ na thiĩ nake : ũmwe thiĩ wake waĩ silingi maana atano , na ũla ũngĩ mĩongo ĩtano . 
Nao meethĩwa mate na kĩndũ kya ũmũĩva , amaekea thiĩ woo me elĩ . Nĩ wĩva ĩndĩ wa asu elĩ ũla wĩmwenda mbee ? 
Simoni amũsũngĩa , asya , Nĩngwasya nĩ ũla waekewe nyingĩ . Nake amwĩa , Watw’a nesa we . 
Nake eethyũũĩa ũ mũndũ mũka , aimwĩa Simoni , Nĩwene mũndũ mũka ũũ ? Nĩvotie nyũmba yaku , na ndũnanenga manzĩ ma ũthambya maũũ makwa : ĩndĩ ũyũ nĩwamathambya na methoi make , na nĩwamanyasya na nzw’ĩĩ syake . 
Ndũnamumunya : ĩndĩ ũyũ yĩla nĩvotie , ndanaeka kũmamumunyanga maũũ makwa .
Ndũnambaka mũtwe wakwa mauta : ĩndĩ ũyũ nĩwambaka maũũ makwa mauta . 
Kwondũ wa ũu nĩngũkũtavya , Naĩ syake , o na syĩ nyingĩ , nĩsyaekwa ; nũndũ e wendo mwingĩ : ĩndĩ ũla ũekewe ũndũ ũnini , ũsu e wendo mũnini . 
Nake amwĩa ũla mũndũ mũka , Naĩ syaku nĩsyaekwa . 
Na ala mailyĩ nthĩ nake makĩya lĩu mambĩlĩlya kũvindya ngoonĩ syoo , Ũũ nũũ ũnũkũekea naĩ ?
Nake amwĩa mũndũ mũka , Mũĩkĩĩo waku nĩwakũtangĩĩa ; thi na mũuo .
Na kweethĩwa ĩvinda ĩnini yathela , athi angangĩla ndũanĩ na mĩsyĩ , akĩtavan’ya na kũnyaĩĩkya ũvoo mũseo wa ũsumbĩ wa Ngai , na ala ĩkũmi na elĩ maĩ vamwe nake , 
na aka amwe ala mavoiw’e maveva mathũkũ na mowau : ũmwe nĩ Meli ũla wetwa Makatalene , ũla waumiw’e ndaimoni mũonza , 
na Yoena , mũka wa Kusi , mũsyaĩĩsya wa syĩndũ sya Elote , na Susana , na angĩ aingĩ ala mamũtetheasya na isamũ syoo .
Na yĩla ĩkomano ĩnene yoombanie , na andũ ma kĩla ndũa mooka vala ũĩ , aneena na ngelekan’yo : 
Mũvuĩi nĩwaendie kũvuĩa mbeũ syake : na akĩvuĩa , imwe syavalũka ũtee wa nzĩa ; na syakinyangwa , ikĩĩwa nĩ nyũnyi sya yayaya . 
Ingĩ syavalũka ĩvianĩ ; na syamea na syooma , nũndũ vatyaĩ kĩmeu . 
Na ingĩ syavalũka mĩw’anĩ ; na mĩw’a yameanĩsya vamwe nasyo , na yainyita . 
Na ingĩ syavalũka mũthanganĩ mũseo , na syamea , na syasyaa imwe ĩana . Amina kũneena ũu , aneena na wasya mũnene , Ũla wĩ matũ ma kwĩw’a , nĩew’e .
Na amanyĩw’a make mamũkũlya , Ngelekan’yo ĩno nĩ myaũ ?
Nake asya , Inyw’ĩ mũnengetwe kũmanya nzama sya ũsumbĩ wa Ngai : ĩndĩ ala angĩ mamanyĩaw’a na ngelekan’yo ; nĩ kana makyona matikone , na makĩw’a maikamanye . 
Na ngelekan’yo nĩyo ĩno : Mbeũ nĩ ndeto ya Ngai . 
Ala me ũtee wa nzĩa nĩmo ala mew’aa ; na ĩndĩ ndevili akyũka , akyumya ndeto ngoonĩ syoo , maikese kwĩtĩkĩla matangĩĩwe . 
Ala me ĩvianĩ nĩmo ala mew’aa , makĩkwata ndeto na ũtanu ; ĩndĩ mati na mĩi , na nĩmo mekwĩtĩkĩla kavinda kanini , ĩndĩ ĩvinda ya kũtatwa nĩmeũtia .
Na ila syavalũkile mĩw’anĩ , nĩmo ala mew’aa , na maithi mainyitwa nĩ mawĩmakĩo na ũthwii na motanu ma thayũ ũũ , nao matisyaa ũsyao ũkavika . 
Ĩndĩ ila syĩ mũthanganĩ mũseo , nĩ ala mew’aa ndeto na ngoo nzeo na ya w’o , mailũmya , na maisyaa ũsyao , me na wũmĩĩsyo .
Vai mũndũ ũkwatasya taa na akokunĩkĩlya kĩndũ , kana kwia ungu wa ũkomo ; ĩndĩ nũnũkwia vala vatũlu , nĩ kana ala meũvota mone kyeni . 
Nũndũ vai ũndũ ũvithe , ũla ũtakavuanw’a , kana kĩmbithĩ , kĩtakamanyĩka na kumbũka ũtheinĩ . 
Ĩsũvĩei ĩndĩ ũndũ mũkwĩw’a ; nũndũ ũla wĩ na kĩndũ , ũsu akanengwa ; na ũla ũtaĩ , akavenwa kĩla ũkwasya e nakyo .
Na ĩndĩ inyia na ana‐a‐inyia make mooka vala ũĩ , na maaĩwa nĩ mwanya ũmũthengeea ũndũ wa ĩkomano . 
Nake atavw’a , Mwenyu na ana‐a‐mwenyu maũngeme nza , nao nĩmekwenda ũkwona . 
Ĩndĩ asũngĩa na amea , Mwaitũ na ana‐a‐ia makwa nĩ ala mew’aa na kwĩkaa ndeto ya Ngai .
Na kweethĩwa mũthenya ũmwe wa matukũ asu , alika ngalawanĩ , we na amanyĩw’a make ; na amea , Tũingei mũingo ũya wa ĩia ; na makũsya . 
Na makĩthi na ngalawa akoma : na kĩuutani kĩnene kyatheea ĩianĩ ; na manzĩ mavota ngalawanĩ , nao meethĩwa na mũisyo .
Na mathi vala ũĩ , mamũamũkya , maimwĩa , Mwĩaĩi , Mwĩaĩi , nĩtũũkw’a . Nake aamũka , na akan’ya kĩseve na itulumo ; nasyo syausya , na kwaya ũuu . 
Nake amakũlya , Mũĩkĩĩo wenyu ũĩva ? Nao makĩa na maseng’a , makĩneenan’ya , Ũũ nũũ ĩndĩ , nũndũ nũnũkwĩaĩa o na iseve na manzĩ , na ikamwĩw’a ?
Na mavika nthĩ ya Akelasene , ĩla yelekanĩle na Kalilii . 
Na yĩla waumie akinya nthĩ , akomana na mũndũ ũmwe aumĩte ndũanĩ ĩsu , ũla waĩ na ndaimoni ; na ĩvinda ĩasa ndeevw’ĩkaa ngũa , kana kwĩkalaa nyũmbanĩ , ĩndĩ ekalaa mbũanĩ . 
Nake amwona Yesũ , akaya , na avalũka nthĩ mbee wake , na aneena na wasya mũnene , akyasya , Nĩ ũndũ naku wa kĩ we , Yesũ , Mwana wa Ngai Ũla Wĩ Ĩũlũ wa Onthe ? Nĩngũkwĩsũva ndũkanyamasye . 
Nũndũ nĩwawĩaĩe veva mũvuku wume mũndũnĩ ũsu . Nĩkwĩthĩwa mavinda maingĩ nĩwakwatawa nĩw’o : nake avingĩawa , na kwovwa na mĩnyololo na mbĩngũ ; na aitusanga syonthe , alũngĩlĩlaw’a weũnĩ nĩ ndaimoni . 
Na Yesũ amũkũlya , Syĩtwa yaku nue ata ? Nake amũsũngĩa , Ninyie Nguthu , nĩkwĩthĩwa nĩwalikĩtwe nĩ ndaimoni nyingĩ . 
Na ila ndaimoni syamwĩsũva mũno ndakasyĩe ithi ĩimanĩ yĩte kĩtulu . 
Na vo vaĩ ĩĩthya ya ngũlũe nyingĩ ikĩya kĩĩmanĩ : na ndaimoni syamwĩsũva inengwe ũthei wa kwilika syo . Nake ainenga ũthei . 
Na ndaimoni syauma mũndũnĩ , na syavota ngũlũenĩ : na ĩĩthya yatheea kĩvaũũkonĩ yĩsembete , yalika ĩianĩ , na yakw’ĩa vo . 
Na ala maĩthasya ngũlũe moona ũndũ ũsu ũla weekĩka , makĩa , na matavan’ya ndũanĩ o na ndee . 
Na andũ maumaala mathi ũsisya ũndũ ũla wĩkĩkie ; na mathi vala ve Yesũ , na mamwona mũndũ ũla ũnaumiw’e ndaimoni , ailyĩ nthĩ maũũnĩ ma Yesũ , evw’ĩkĩte ngũa , e na kĩlĩko : na meew’a w’ĩa mũno . 
Na ala moonie ũndũ ũsu mamatavya ũndũ ũnavoiw’e ũla waĩ na ndaimoni . 
Na andũ onthe ma nthĩ ya Akelasene ngalĩ syonthe mamwĩsũva aume kwoo ; nũndũ makwatiwe nĩ w’ĩa mwingĩ ; nake alika ngalawanĩ , na asyoka . 
Ĩndĩ ũla mũndũ ũnaumiw’e ndaimoni amwĩsũva ekalan’ye nake : ĩndĩ amũeka athi , aimwĩa , 
Syoka nyũmba kwaku , ũkatavan’ye maũndũ ũndũ manenevete ala Ngai ũkwĩkie . Na athi , atavan’ya ndũanĩ yonthe maũndũ ũndũ manenevete ala Yesũ ũnamwĩkie .
Na Yesũ asyoka , ĩkomano yamũthaũa na ũtanu ; nũndũ onthe nĩmamweteele . 
Na sisya , kwooka mũndũ wetawa Yailu , ũla waĩ mũnene wa ĩsinakoke : nake avalũka maũũnĩ ma Yesũ , na amwĩsũva athi kwake ; 
nũndũ aĩ na mwĩĩtu wake o ũmwe , wa myaka ĩkũmi na ĩlĩ , nake aĩ vakuvĩ na kũkw’a . Na aendete avivinyw’a nĩ ĩkomano ya andũ .
Na mũndũ mũka ũla waumawa nĩ nthakame myaka ĩkũmi na ĩlĩ , na nĩwanangĩe ũthwii wake w’onthe kwa aiiti , na ndaaona ũmwe wa ũmũvosya , 
athi ĩtina wake , akiita ũtiivo wa ngũa yake ; na o ĩmwe nthakame yatuma . 
Na Yesũ akũlya , Nũũ ũla wangiita ? Na onthe makaĩa , na Vetelo na ala maĩ nake mamwĩa , Mwĩaĩi , andũ nĩmeũkũtindĩka na kũkũvivinya . 
Ĩndĩ Yesũ asya , No nakiitwa ; nũndũ nĩngwĩw’a vinya wauma kwakwa . 
Na mũndũ mũka oona kana ndevithĩte , ooka aitetema , na avalũka mbee wake , na atavan’ya onthe makĩw’a ũndũ ũla ũtumie amũkiita , na ũndũ wavoa kavinda kau . 
Nake amwĩa , Mwĩĩtu , mũĩkĩĩo waku nĩwakũvosya ; enda na mũuo .
Atanamba ũmina ũneena , mũndũ ooka auma nyũmba ya mũnene wa ĩsinakoke , akyasya , Mwĩĩtu waku nĩwakw’a ; manya kũnyamasya Mũmanyĩsya . 
Ĩndĩ Yesũ eew’a ũu , amũsũngĩa , Ndũkakĩe : ĩkĩĩa , tũ , nake nũnũũvow’a . 
Avika nyũmba , ndaaĩtĩkĩla mũndũ alike nake , ate o Vetelo , na Yoana , na Yakovo , na ĩthe na inyia wa kelĩtu . 
Na onthe meethĩwa makĩĩa na kũkũnanga ithũi : ĩndĩ nake amea , Ekai kũĩa ; nũndũ ti kakw’ũ , ĩndĩ nĩkakomete .
Nao mamũthekeea mũno , nũndũ nĩmeesĩ nĩ kakw’ũ . 
Nake , akwata kw’oko kwako , aketa , akyasya , Kelĩtu , ũkila . 
Na veva wako wasyoka , na kookĩla oyu : na eeaa kanengwe kya ũya . 
Na asyai mako maseng’a mũno : ĩndĩ amea matikatavye mũndũ ũla weekĩka .
Yesũ nĩwoombanisye ala atũmwa ĩkũmi na elĩ vamwe , na amanenga ũtonyi na ũkũmũ wa kũlũngya maimũ onthe na kũvosya awau . 
Nĩvo ĩndĩ wamatũmie mathi makatavany'e ĩũlũ wa ũsumbĩ wa Ngai , na maivosya andũ ala awau .
Nĩwameaĩie amea atĩĩ , “Mũikakue kĩndũ kyalonĩ kyenyu : Ndata , mũvuko , lĩu , mbesa , kana ngũa ya ũkũany'a . 
Nyũmba ĩla mwĩthokw'a , ĩkalaai vo kũvika yĩla mwĩuma ndũanĩ ĩsu . 
Vala andũ matakamũthokya , mwĩuma ndũanĩ ĩsu na mũitia mwatuanga kĩtoo kĩla kĩ maũũnĩ menyu . Ũu ũkamony'a kana makasilĩlwa .”
Amanyĩw'a asu nĩmaumie vau na mathi kũu motũinĩ maitavany'a Ũvoo Mũseo na kũvosya andũ ala maĩ awau .
Elote nĩweewie maũndũ ala maendee kwĩkĩka na asaanĩw'a mũno , nũndũ andũ amwe maasya kana Yoana Mũvatisi nũsyũkĩte .
O na angĩ maasya kana Eliya nĩwũkie , na angĩ mayasya ve mwathani ũmwe wa ala ma tene ũsyũkĩte . 
Elote nĩwaisye atĩĩ , “Ninyie naisye Yoana atilwe mũtwe , yu nũũ ũsu ngwĩw'a maũndũ aa ĩũlũ wake ?” Kwoou ekala aimantha ũndũ ũtonya kũmwona Yesũ .
Atũmwa nĩmasyokie na mamũtavya Yesũ maũndũ onthe ala mekie . Yesũ nĩwamosie mathi me oka ndũanĩ yĩtawa Mbethisaita . 
Andũ aingĩ nĩmamanyie kũla wathi na mamũatĩĩa . Nĩwamathokisye na amatavya ĩũlũ wa ũsumbĩ wa Ngai , o vamwe na kũvosya ala maĩ na vata wa kũvow'a .
Kũkilĩlye kũtuka ala amanyĩw'a ĩkũmi na elĩ nĩmaendie vala ve Yesũ na mamwĩa atĩĩ , “Ekana na andũ aa mathi motũinĩ na mĩsyĩnĩ ĩla yĩ ũkuvĩnĩ makemanthĩe lĩu na vandũ makoma , nũndũ vaa tũĩ vaitwĩe andũ .”
Yesũ amasũngĩa amea atĩĩ , “Inyw'ĩ ene manengei kĩndũ maye .” Namo mamwĩa , “Twĩ na mĩkate o ĩtano na makũyũ elĩ , ate o tũithi tũkathoee andũ aa onthe lĩu .” 
Ũtalo wa aũme waĩ ta ngili itano . Nĩvo ĩndĩ Yesũ weeie amanyĩw'a atĩĩ , “Ĩkalyai andũ nthĩ mũmaanĩtye ikundi sya andũ ta mĩongo ĩtano .”
Amanyĩw'a nĩmeekie ũu , andũ onthe mekala nthĩ . 
Nĩvo ĩndĩ Yesũ woosie ĩla mĩkate ĩtano na makũyũ elĩ , na asyaĩtye ĩũlũ ĩtunĩ atũngĩa Ngai mũvea . Nĩwaitilangile na anenga amanyĩw'a maaĩe andũ .
Andũ onthe nĩmaĩe mavũna , na amanyĩw'a moombany'a ilungu ila syatialile sya lĩu ũsu syausũa ikavũ ĩkũmi na ilĩ .
Mũthenya ũmwe Yesũ aivoyea vandũ e weka , amanyĩw'a make nĩmookie vo nake amakũlya atĩĩ , “Kwa ndavyei , mo andũ measya ninyie ũũ ?”
Namo mamwĩa , “Andũ amwe measya nue Yoana Mũvatisi , na angĩ mayasya nue Eliya , o na angĩ measya mwathani ũmwe wa ala ma tene nũsyũkĩte .”
Nake Yesũ amakũlya atĩĩ , “Inyw'ĩ nenyu , mwĩasya ninyie ũũ ?” Vetelo asũngĩa asya , “We nue Klĩsto ũla ũtũmĩtwe nĩ Ngai .”
Nĩvo ĩndĩ Yesũ wameaĩe maikatavye mũndũ o na ũmwe ũndũ ũsu . 
O ta ũu nĩwameie atĩĩ , “Mwana wa Mũndũ ndatĩa kũthĩnw'a mũno , na kũlewa nĩ atumĩa vamwe na athembi anene na amanyĩsya ma Mĩao . Akooawa , na ĩtina wa mĩthenya ĩtatũ aithayũũka kuma kwa akw'ũ .”
Nĩweeie andũ onthe atĩĩ , “Ethĩwa mũndũ nũkwenda kũtw'ĩka mũatĩĩi wakwa , no nginya elee mwene na aikua ngelany'o yake kĩla mũthenya na aingatĩĩa . 
Nũndũ ũla wendaa kũsũvĩa thayũ wake akawasya , ĩndĩ ũla wĩasya thayũ wake nũndũ wakwa akawona ĩngĩ . 
Ve ũtethyo mwaũ mũndũ akamesya nthĩ yonthe , na ayĩyasya na kwĩyananga we mwene ?
Ethĩwa mũndũ akeew'a nthoni kũwetanĩw'a nakwa kana momanyĩsyo makwa , o nake Mwana wa Mũndũ yĩla wĩũka kũũ nthĩ vinyanĩ wake na wa ĩthe wake na wa alaĩka ma Ngai , akeew'a nthoni kwĩta mũndũ ũsu mũatĩĩi wake . 
Nĩmũtavya w'o , andũ amwe maũngyĩ o vaa maikakw'a matonete ũsumbĩ ũsu wa Ngai .”
Ĩtina wa mĩthenya ta nyanya Yesũ amina kũneena maũndũ asu , nĩwoosie Vetelo , Yoana na Yakovo , ambata namo kĩĩmanĩ kũvoya . 
Yesũ aendee na kũvoya , mũvw'ano wa ũthyũ wake nĩwaalyũkile , na ngũa syake syeeũva kw'ũ syakengakenga . 
Andũ elĩ nĩmoonekie maineena nake , namo nĩ Mwose na Eliya . 
Maĩ na mũvw'ano ũũtisatisa , na maneenaa ĩũlũ wa kĩkw'ũ kyake kĩla kyaĩ vakuvĩ kwĩanĩĩw'a Yelũsalemu . 
Vetelo na ala angĩ waĩ namo nĩmakwatĩtwe nĩ too mwingĩ na makakoma , ĩndĩ nĩmaamũkie na moona Yesũ aitisatisa , na ala andũ elĩ maũngyĩ nake .
Andũ asu mayuma vau , Vetelo nĩwamwĩie Yesũ atĩĩ , “Mwĩai , nĩ ũndũ ũseo kwitũ ithyĩ kwĩthĩwa twĩ vaa . Eka twake tũsũmba tũtatũ : Kamwe kaku , kangĩ ka Mwose na kangĩ ka Eliya .” Vetelo kwa w'o ndamanyaa kĩla ũkũneena .
O aendee na kũneena , ĩtu nĩyesĩlile ĩũlũ woo na yamavw'ĩka . Amanyĩw'a asu nĩmakwatiwe nĩ w'ĩa moona ĩtu yĩimavw'ĩka .
Wasya nĩweew'ĩkie wumĩte ĩtunĩ yĩu ũkwasya atĩĩ , “Ũũ nĩwe Mwana wakwa ũla nĩnyuvĩte ; mwĩthukĩĩsyei !”
Wasya ũsu wamina kwĩw'ĩka , Yesũ oonekie e o weka . Amanyĩw'a nĩmavindisye ĩũlũ wa ũndũ ũsu na mayaatavya mũndũ ĩvindanĩ yĩu kĩla moonie .
Ũnĩ ũsu , Yesũ na ala amanyĩw'a atatũ mamina kũtheea kuma kĩĩmanĩ , ĩkomano ĩnene ya andũ nĩyamũkomanie . 
Nthĩnĩ wa ĩkomano yĩu mũndũ ũmwe nĩwaneenie na wasya mũnene asya atĩĩ , “Mũmanyĩsya nĩngũkwĩsũva ũnzyaĩsye kamwana kakwa ; noko kakwa ke koka ! 
Kakwatawa nĩ ĩimũ o kwa mĩtũkĩ na kaikaya na wasya mũnene , na nĩyĩtumaa kang'ang'athũka na kayambĩĩa kumya ĩvũyũ na kanyw'a . 
Nĩmesũvie amanyĩw'a maku mayĩlũngye , ĩndĩ maemwa .”
Yesũ asũngĩa , “Andũ aa mũte na mũĩkĩĩo na aemu ! Naĩlĩte kwĩkala nenyu ĩvinda yĩana ata ? Nĩũmĩanĩsya nenyu nginya ĩndĩĩ ?” Nĩvo ĩndĩ weeie ũla mũndũ atĩĩ , “Ete kamwana kaku vaa .”
Kamwana kau kokĩte vala ve Yesũ , yĩla ĩimũ nĩya kakimanisye na nthĩ . Ĩndĩ Yesũ eeaĩa ĩimũ yĩu yume , avosya kamwana kau na akatũngĩa ĩthe .
Andũ onthe nĩmaseng'iw'e nĩkwona ũtonyi mũnene wa Ngai . Andũ maendee na kũseng'wa nĩ maũndũ asu Yesũ weeka , nĩwameie amanyĩw'a make atĩĩ ,
“Ndeto ii nilike matũnĩ menyu ! Mwana wa Mũndũ nũkũthi kũnenganwe ũtonyinĩ wa andũ .” 
Ĩndĩ amanyĩw'a make mayaaelewa nĩ kĩla waweta . Nĩkyavithanĩtw'e nĩ kana maikakĩmanye , namo makĩa kũmũkũlya eweta ĩũlũ wa kyaũ .
Ngananĩo nĩyookĩlile katĩ wa amanyĩw'a ma Yesũ maikũlany'a nũũ ũla mũnene katĩ woo . 
Yesũ nĩwamanyie kĩla meũsũanĩa na kwoou oosa kana akaũngamya vakuvĩ nake , 
na amea atĩĩ , “Ũla ũthokasya kana kaa kwondũ wakwa ethĩawa anthokya , na ũla ũnthokasya ethĩawa athokya ũla ũndũmĩte . Nũndũ ũla mũnini kwenyu inyw'onthe , nĩwe mũnene vyũ .”
Yoana nĩwaisye atĩĩ , “Mũmanyĩsya , ve mũndũ twonie ailũngya maimũ aitũmĩa ĩsyĩtwa yaku na twamwĩa nĩaeke , nũndũ ti wa nguthu ĩno yaitũ .”
Ĩndĩ Yesũ amwĩa atĩĩ , “Mũikamwĩe nĩaeke , nũndũ ũla ũteũleana nenyu e ngalĩko ĩla yenyu .”
Yĩla ĩvinda yathengeeie ya Yesũ kwambata ĩtunĩ , nĩwatwie athi Yelũsalemu na ambĩĩa kyalo . 
Nĩwatũmie andũ amwe maendae mbee wake , namo mathi malika ndũanĩ ya Samalia mamũseũvĩsye vandũ va kũthũmũa . 
Ĩndĩ Asamalia mayaaĩtĩkĩla kũmũthokya Yesũ nũndũ aendete Yelũsalemu . 
Yĩla amanyĩw'a make , Yakovo na Yoana moonie ũu , Nĩmamũkũlilye atĩĩ , “Mwĩai , nũkwenda twĩtye mwaki wume ĩtunĩ wũke ũmanange ?”
Ĩndĩ Yesũ amavĩndũkĩa amakany'a . 
Nĩvo ĩndĩ maumie vau mathi ndũanĩ ĩngĩ .
Me nzĩanĩ maendete , mũndũ ũmwe nĩwamwĩie Yesũ atĩĩ , “Nyie ngaendanasya naku kw'onthe kũla wĩendaa .”
Yesũ amwĩa , “Mbĩwa syĩ na maima ma kwĩkalaa na nyũnyi nasyo syĩ na ndala , ĩndĩ Mwana wa Mũndũ nde na wĩkalo .”
Nĩweeie mũndũ ũngĩ atĩĩ , “Ngatĩĩa .” Ĩndĩ mũndũ ũsu amwĩa , “Mwĩai , eka nambe kũsyoka mũsyĩ ngathike ĩthe wakwa .”
Nake Yesũ amwĩa atĩĩ , “Ekana na akw'ũ mathike akw'ũ moo . Ĩndĩ we , enda ũkatavany'e ĩũlũ wa ũsumbĩ wa Ngai .”
Mũndũ ũngĩ nĩweeie Yesũ atĩĩ , “Mwĩai nĩngũkũatĩĩa , ĩndĩ eka nambe kũthi ngatianĩe ũvoo na andũ ma mũsyĩ wakwa .”
Yesũ nake amwĩa atĩĩ , “Mũndũ ũla ũkwete mũlaũ aĩme na aitindĩa kũsisya ĩtina , ndaĩlĩte ũsumbĩnĩ wa Ngai .”
Ĩtina wa ũu Mwĩai nĩwanyuvie andũ angĩ mĩongo mũonza na elĩ , na amatũma elĩ kwa elĩ , maendae mbee wake ndũanĩ na isionĩ ila we mwene waĩ vakuvĩ kũthi .
Nĩwameie atĩĩ , “Ngetha nĩ mbingĩ , ĩndĩ akethi nĩ anini . Kwoou voyai nĩ kana Mwĩai , ũla nĩwe mwene wa ngetha ĩsu , atũme athũkũmi makombany'e ngetha yake . 
Kwatai nzĩa yu mũthi , na mũimanya kana namũtũma ta malondu katĩ wa nzũi .
Mũikakue ĩvoosi ya mbesa , kana mũvuko , kana iatũ , o na mũikathi mũikethangya andũ nzĩanĩ . 
Mũsyĩ o na wĩva ũla mwalika , ambaai kwasya , ‘Mũuo wĩthĩwe nyũmbanĩ ĩno .’ 
Ethĩwa nyũmba ĩsu nĩ ya mũndũ wa mũuo , mũuo wenyu ũkeethĩwa vamwe nake , ĩndĩ ethĩwa ti wa mũuo , mũuo wenyu ũkamũsyokea . 
Ĩkalaai mũsyĩnĩ ũsu mũiya na kũnyw'a kĩla mamũnenga , nũndũ mũthũkũmi nĩwaĩlwe nĩ kũnengwa kĩla wĩ na vata nakyo . Mũikathamae mũsyĩ ũmwe mũkathi ũngĩ . 
Ndũanĩ o na yĩva ĩla mwathi na mwathokw'a , ĩsaai kĩla mwanengwa , 
na mũivosya andũ ala awau ndũanĩ ĩsu , na mũitavya andũ kũu mũmee atĩĩ , ‘Ũsumbĩ wa Ngai wĩ vakuvĩ nenyu .’ 
Ĩndĩ ndũa o na yĩva ĩla mwĩthi na mũilea kũthokw'a , mwĩendaa kũu nzĩanĩ syayo na mũyasya , 
‘O na kĩtoo kya ndũa ĩno yenyu kĩla kĩlũmĩte maũũnĩ maitũ nĩtũũmũtuangĩa . Ĩndĩ manyai kana ũsumbĩ wa Ngai wĩ vakuvĩ !’
Ekai nĩmũtavye , Mũthenyanĩ wa Ũsilĩlo andũ ma Sondomu makakwata ũsilĩlo mũninangi kũte wa andũ ma ndũa ĩsu !
“Kyeva nĩ kwenyu inyw'ĩ andũ ma ndũa ya Kolasinĩ , na kyeva nĩ kwenyu inyw'ĩ andũ ma ndũa ya Mbethisaita ! Kethĩwa syama ila syeekiwe kwenyu syeekiwe ndũanĩ ya Tile na Sitoni , andũ ma ndũa isu methĩwa meekĩie ngũa sya makunia tene , na kwĩkala nthĩ mũunĩ kwonany'a kana nĩmeelila kwondũ wa naĩ syoo . 
Mũthenyanĩ wa Ũsilĩlo andũ ma Tile na ma Sitoni makakwata ũsilĩlo mũninangi kwĩ inyw'ĩ . 
Nenyu andũ ma Kavelinaũmu , ko mũkwona ta mũkanengwa ndaĩa ĩla nene kũya ĩtunĩ ? Aiee ! Mũkatheew'a vala maveva ma ala akw'ũ mekalaa !”
Nĩvo ĩndĩ wameie amanyĩw'a make atĩĩ , “Ũla ũmwĩthukĩĩasya inyw'ĩ , ethĩawa ambĩthũkĩĩsya ; ũla nake ũleaa kũmũthokya , ethĩawa alea kũnthokya , na ũla ũleaa kũnthokya ethĩawa alea kũthokya ũla ũndũmĩte .”
Ala mĩongo mũonza na elĩ nĩmasyokie me na ũtanu na masya atĩĩ , “Mwĩai , o na maimũ nĩmanatwĩw'aa twameaĩa tũitũmĩa ĩsyĩtwa yaku !”
Nake Yesũ amea atĩĩ , “Nĩnĩnoonie Satani avalũka kuma ĩtunĩ ta ũtisi .
Ĩthukĩĩsyei , nĩnĩmũnengete ũtonyi wa kwĩthĩwa mũtonya kũkinya nzoka na ing'auĩ , na kũsinda mavinya ma mũmaitha Satani , na vai kĩndũ kĩkamwĩka naĩ . 
Ũu wĩ o vo , mũikatane nĩkwĩthĩwa maimũ nĩmanamwĩw'aa , ĩndĩ tanai nĩkwĩthĩwa masyĩtwa menyu nĩmaandĩkĩtwe ĩtunĩ .”
Ĩvindanĩ yĩu Yesũ nĩwausũiw'e ũtanu nĩ Veva Mũtheu na asya atĩĩ , “Asa , Mwĩai wa ĩtu na nthĩ , nĩngũũtũngĩa mũvea nĩkwĩthĩwa nĩwavuanĩisye andũ mate asomu maũndũ ũtaavuanĩsya andũ oĩ na asomu . Ĩĩ , Asa , ũu nĩw'o wendie maũndũ methĩwe mailyĩ .
“Nĩnĩnengetwe maũndũ onthe nĩ Asa wakwa , na nowe e weka ũmwĩkuũĩte Mwana . O na vai mũndũ ũmwĩkuũĩte Asa ate o Mwana , na ĩndĩ ala ũ Mwana wanyuva amony'e ũndũ Asa ũilyĩ .”
Nĩvo ĩndĩ Yesũ wathyũũkĩie amanyĩw'a make na amea me oka atĩĩ , “Mwĩ aathime inyw'ĩ kwona maũndũ ala mũkwona ! 
Ekai nĩmũtavye , athani aingĩ na asumbĩ nĩmendaa mũno kwona kĩla inyw'ĩ mũkwona , ĩndĩ mayaakyona , na nĩmendaa kwĩw'a kĩla inyw'ĩ mũkwĩw'a , ĩndĩ mayaakĩw'a .”
Ĩvinda yĩmwe mũmanyĩsya ũmwe wa Mĩao nĩwookĩlile ayenda kũmũtata Yesũ amũkũlya atĩĩ , “Mũmanyĩsya , naĩlĩte kwĩka ata nĩ kana nĩkwate thayũ ũtathela ?”
Yesũ amũkũlya atĩĩ , “Maandĩko Matheu measya ata ? Ũmaeleawa ata ?”
Nake amũsũngĩa , “ ‘Mwende Mwĩai Ngai waku na ngoo yaku yonthe , na thayũ waku w'onthe , na vinya waku w'onthe , na kĩlĩko kyaku kyonthe .’ Na o ta ũu , ‘Mwende mũtũi waku o tondũ wĩyendete we mwene .’ ”
Yesũ amwĩa atĩĩ , “Nĩwasũngĩa nesa ; ĩka ũu na ũkeethĩwa thayũ .”
Mũmanyĩsya ũsu wa Mĩao ayenda kũĩkĩĩthya kana we nĩ mũseo nĩwakũlilye Yesũ atĩĩ , “Mũtũi wakwa nũũ ?”
Yesũ amũsũngĩa amwĩa , “Ve mũndũ ũmwe waumĩte Yelũsalemu atheete Yeliko . E nzĩanĩ nĩwavithũkĩiwe nĩ ing'endilĩ syamumya ngũa , syamũvũa na syamũtia ailyĩ ta mũkw'ũ . 
Nzĩanĩ ĩsu nĩvesĩlile mũthembi ũmwe , ĩndĩ yĩla woonie mũndũ ũsu aathũkĩla ũtee athi . 
O ta ũu Mũlivai ũmwe nĩwesĩlile vau , na oona mũndũ ũsu eelelũkĩla ũtee athi . 
Ĩndĩ Mũsamalia ũmwe wesĩle nzĩanĩ ĩsu nĩwavikie vala mũndũ ũsu waĩ , na amwona amwĩw'ĩa tei .
Nĩwaendie vala ũĩ , amwĩtĩkĩsya mauta na ndivai itaunĩ syake na asyova . Nĩvo ĩndĩ wamũtũlilye ĩng'oinĩ yake , amũtwaa nyũmbanĩ ĩmwe ya aeni na amũsũvĩĩa vo . 
Mũthenya ũla waatĩĩe nĩwaumisye ndinalĩ ilĩ , anenga mũsyaĩĩsya wa nyũmba ĩsu na amwĩa , ‘Sũvĩa mũndũ ũũ , na watũmĩa mbesa ivĩtũkĩte ii kwondũ wake ngakũĩva nasyoka .’ ”
Yesũ aiminũkĩlya ndeto isu nĩwakũlilye mũmanyĩsya ũsu wa mĩao atĩĩ , “Katĩ wa andũ asu me atatũ , nĩ wĩva ũla woonanisye kwĩthĩwa mũtũi wa mũndũ ũsu wavithũkĩĩtwe nĩ ing'endilĩ ?”
Nake amũsũngĩa , “Nĩ ũla wamwĩw'ĩie tei .” Yesũ amwĩa atĩĩ , “Enda ũkekae oou .”
Me o kyalonĩ , Yesũ na amanyĩw'a make nĩmalikile ndũanĩ ĩmwe , na mũndũ mũka ũmwe weetawa Matha amũthokya mũsyĩ kwake . 
Matha aĩ na mwĩĩtu-a-inyia weetawa Meli ; mwĩĩtu ũsu nĩwekalile nthĩ vakuvĩ na Yesũ , ethukĩĩsye momanyĩsyo make . 
Matha nake athĩnaw'a nĩ mawĩa maingĩ ala maaĩlĩte kũtethw'a . Nĩvo ĩndĩ waendie vala ve Yesũ amũkũlya atĩĩ , “Mwĩai , nũkwona ũndũ mwĩĩtu-a-ia ũndekanĩisye na mawĩa onthe nĩtethye nĩ nyioka ? Mwĩe nĩoke andetheesye !”
Mwĩai amũsũngĩa amwĩa atĩĩ , “Matha ! Matha ! Wĩĩmakĩa na kwĩthĩny'a nũndũ wa maũndũ maingĩ , 
ĩndĩ no ũndũ ũmwe ũla ũkwendeka . Meli we nũnyuvie kĩndũ kĩla kĩseo , na vai mũndũ ũtonya kũmũvena .”
Mũthenya ũmwe Yesũ nĩwavoyaa vandũnĩ vana . Amina , mũmanyĩw'a ũmwe wake nĩwamwĩie atĩĩ , “Mwĩai , tũmanyĩsye kũvoya , o tondũ Yoana wamanyĩisye amanyĩw'a make .”
Yesũ nĩwameie atĩĩ , “Yĩla mũũvoya , aasyai ũũ :‘Asa , ĩsyĩtwa yaku nĩyĩkumw'e ; ũsumbĩ waku nĩwũke .
Tũnenge kĩla mũthenya lĩu ũtwĩanĩe .
Tũekee mavĩtyo maitũ , nũndũ o naitũ nĩtũmaekeaa ala matũvĩtĩasya , na ndũkatũlikye matatwanĩ .’ ”
Nĩvo ĩndĩ Yesũ wameie atĩĩ , “Kwasũanĩa we ũkethĩwa na mũnyanyau , na ũithi kwake ũtukũ katĩ na ũimwĩa , ‘Mũnyanyawa , mwa ngovethye mĩkate ĩtatũ ; 
mũndũ ũmwe twĩ ndũũ nĩwanthokea e kyalonĩ na ndi na kĩndũ nĩmũnenga .’ 
Nake mũnyanyau aikũsũngĩa e nyũmba nthĩnĩ aikwĩa , ‘Eka kũnthĩny'a ! Mũomo nũminie kũvingwa , na nĩ na syana syakwa nĩtũkomete . Nditonya kũkĩla ngũnenge kĩndũ !’ 
Ekai nĩmũtavye , o na ethĩwa mũndũ ũsu ndeũkĩla akũnenge mĩkate nĩkwĩthĩwa wĩ mũnyanyae , kwondũ wa kũendeea na kũmũthing'ĩĩsya , nũkũkĩla akũnenge kyonthe kĩla ũkwenda .
“Kwoou nĩmwĩa : Ĩtyai Ngai kĩla mũkwenda , na akamũnenge ; manthai na mũkakwata ; vingũsyai kwake , na mũkavingũĩwa . 
Nũndũ ũla wĩtasya Ngai kĩndũ o na kĩva nũnengawe , na ũla ũmanthaa nũkwataa , na ũla ũvingũasya kwake nũvingũĩawa . 
Nũũ katĩ wenyu ala mwĩ na syana , ũtonya kũnenga mwana wake nzoka amwĩtya ĩkũyũ ? 
Kana akamũnenga kĩng'auĩ amwĩtya ĩtumbĩ ? 
Ethĩwa inyw'ĩ ĩndĩ mũthũkĩte ũu mũthũkĩte , nĩmwĩsĩ kũnenga syana syenyu syĩndũ nzeo , Ĩthe wenyu ũla wĩ ĩtunĩ nĩwĩyũmbanĩtye mũno mbee kũmanenga Veva Mũtheu ala mamwĩtya !”
Mũthenya ũmwe Yesũ nĩwalũngasya ĩimũ yavingĩte mũndũ ũkethĩa ndatonya kũneena , na yamina kuma mũndũnĩ ũsu ambĩĩa kũneena .
Andũ nĩmaseng'ie mũno na amwe moo masya atĩĩ , “Mũndũ ũũ elũngya maimũ nũndũ anengetwe vinya ũsu nĩ Mbeelisevuli mũnene wa maimũ .”
Angĩ namo nĩmendie kũmũtata Yesũ , na kwoou mamwĩa nĩeke kyama kuma kwa Ngai . 
Yesũ nĩwamanyie ũndũ meũsũanĩa na kwoou amea atĩĩ , “Ũsumbĩ ũla wĩyĩaanĩtye ikundi ikũkitana nĩwanangĩkaa . O ta ũu mũsyĩ ũla wĩyĩaanĩtye ikundi ikũkitana nũvalũkaa . 
Kwoou ethĩwa Satani nĩmũaanĩku na nũkwĩyũkita we mwene , ũsumbĩ wake ũkaũngama ata ? Nĩneena ũu nũndũ mwĩasya kana nĩlũngya maimũ na vinya wa Mbeelisevuli . 
Nĩmũkũlya , ũndũ mũkwasya kana nĩlũngya maimũ na vinya wa Mbeelisevuli , namo aatĩĩi menyu memalũngya na vinya waũ ? Kwondũ wa ũu , kĩla aatĩĩi menyu mekwĩka nĩkĩũmwony'a kana ndeto syenyu ti sya w'o ! 
Ĩndĩ ethĩwa nĩlũngya maimũ na vinya wa Ngai , manyai kana ũsumbĩ wa Ngai nĩ mũviku katĩ wenyu .
“Yĩla mũndũ wĩ vinya ũkũsunga nyũmba yake e na mĩio ya kaũ , syĩndũ syake syĩthĩawa syĩ ũsũvĩonĩ . 
Ĩndĩ yĩla mũndũ ũngĩ wĩ vinya kwĩ we wamũvithũkĩa na kũmũkĩlya vinya , nũmũvenaa mĩio ĩsu ya kaũ ĩla ũkwĩkwatasya , na aiaĩa angĩ syĩndũ ila inatavĩtwe .
“Mũndũ ũla ũte vamwe nakwa ethĩawa aileana nakwa , na ũla ũtombanasya vamwe nakwa ekaa kũnyaĩĩkya .
“Yĩla ĩimũ yalũngw'a kuma mũndũnĩ , nĩyangangaa weũnĩ yĩimantha vandũ yĩtũe . Yaema kũvona , nĩyĩsũanĩaa yĩkasya , ‘Nĩngũsyoka nyũmbanĩ yakwa ĩla nĩnaumie .’
Nĩyĩsyokaa na kwĩthĩa nyũmba ĩsu yĩ ndute na ĩkaseũvw'a nesa . 
Nĩvo ĩndĩ yĩendaa yĩkaete maimũ angĩ mũonza mathũkangu kwĩ yo . Nĩmalikaa na kũtũa vau , na mwĩkalĩle wa mũndũ ũsu ũyĩthĩwa wĩ mũthũku mbeange kwĩ ũndũ wailyĩ navu mbeenĩ .”
Yesũ aendee na kũneena ũu , mũndũ mũka ũmwe waĩ ĩkomanonĩ yĩu nĩwaneenie na wasya mũnene asya atĩĩ , “Nĩ mũathime mũndũ mũka ũla wakũsyaie na akũea !”
Ĩndĩ Yesũ asũngĩa asya atĩĩ , “Ala kwa w'o aathime nĩ ala methukĩĩasya ndeto ya Ngai na kwĩka ũndũ ĩkwasya !”
Ĩkomano ya andũ o yĩendee na kwingĩva Yesũ nĩwameie atĩĩ , “Andũ ma ĩvinda yĩĩ nĩ athũku mũno ! Memantha kwonw'a kyama , ĩndĩ vai kyama meonw'a ate o kĩla kyeekĩkie kwa mwathani Yona . 
O tondũ Yona waĩ wonany'o kwa andũ ma Nineva , now'o o nake Mwana wa Mũndũ wĩĩthĩwa e wonany'o kwa andũ ma ĩvinda yĩĩ . 
Mũthenyanĩ wa Ũsilĩlo , mũsumbĩ mũndũ mũka wa nthĩ ya Sieva nũkokĩla atũle andũ ma ĩvinda yĩĩ mũtĩ . Nũndũ we nĩwaumie nthĩ yĩ kũndũ kũasa ooka kwĩw'a ũĩ wa Solomoni , na kwa sisyai , vaa ve ũndũ mũnene kwĩ Solomoni .
O ta ũu ĩvindanĩ yĩu , andũ ma Nineva nĩmakokĩla matũle andũ ma ĩvinda yĩĩ mũtĩ . Nũndũ mo nĩmeelilile kwondũ wa naĩ syoo yĩla meewie ũtavany'a wa Yona , na kwa sisyai , vaa ve ũndũ mũnene kwĩ Yona !
“Vai mũndũ ũkwatasya taa na aiũvitha kana aiũkunĩkĩlya mbisũ . Awiaa vandũ vatũlu nĩ kana ũmulĩkĩle andũ ala meũlika nyũmbanĩ ĩsu . 
Metho maku nĩmo taa wa mwĩĩ waku . Ethĩwa metho maku nĩ maseo , mwĩĩ waku w'onthe ũkakomanwa nĩ kyeni , ĩndĩ ethĩwa metho maku nĩ mathũku , mwĩĩ waku w'onthe ũkeethĩwa kĩvindunĩ . 
Kwoou ĩsũvĩe kyeni kĩla kĩ nthĩnĩ waku kĩikatw'ĩke kĩvindu . 
Ethĩwa mwĩĩ waku w'onthe wĩ na kyeni vate vandũ ve kĩvindu , w'onthe ũkeethĩwa na kyeni o tondũ taa ũkũmulĩkĩlaa na kyeni kya w'o .”
Yesũ amina kũneena , Mũvalisi ũmwe nĩwamũthokisye kwake makaye lĩu . Nĩwaendie na ekala nthĩ aathĩw'e . 
Mũvalisi ũsu nĩwaseng'ie mũno oona Yesũ aiya atathambĩte moko . 
Nĩvo ĩndĩ Mwĩai weeie Mũvalisi ũsu atĩĩ , “Inyw'ĩ Avalisi mũthambasya ikombe na masaani ngalĩko ya nza , ĩndĩ nthĩnĩ musũĩtwe nĩ ũng'endu na mothũku . 
Inyw'ĩ andũ atumanu ! Ũla waseũvisye nza tyo we waseũvisye nthĩnĩ ? 
Ĩndĩ tethyai ngya na syĩndũ ila syĩ ikombenĩ syenyu na masaaninĩ , na syĩndũ syonthe mwĩĩthĩwa mwatheew'a .
“Ĩndĩ kyeva nĩ kwenyu inyw'ĩ Avalisi . Mumĩasya Ngai kĩlungu kya ĩkũmi kya syĩndũ ta ndania , ndũlũ na syĩndũ ila ingĩ mũvandaa sya kwĩkĩa lĩunĩ , na mũiatĩĩaa ũsili wa katĩ na wendo wa Ngai . Maũndũ aa nĩmo mwaĩlĩte mũno kũmeka o mũyĩka maũndũ asu angĩ .
“Kyeva nĩ kwenyu inyw'ĩ Avalisi ! Mwendete mũno kwĩkala ivĩlanĩ sya mbee nyũmbanĩ sya Ayuti sya kũthaithĩa na kũmbanĩa , na kũkethaw'a na ndaĩa nĩ andũ mwĩ ndũnyũ . 
Kyeva nĩ kwenyu nũndũ mũilyĩ ta mbũa itekwoneka , ila ikinyangawa nĩ andũ mateũmanya .”
Ũmwe wa amanyĩsya ma Mĩao nĩweeie Yesũ atĩĩ , “Mũmanyĩsya , yĩla ũũneena maũndũ asu nũũtũuma o naitũ !”
Yesũ amwĩa atĩĩ , “Kyeva nĩ kwenyu o nenyu amanyĩsya ma Mĩao , nũndũ mũkuĩthasya andũ mĩio mĩito ĩtakuĩka , na inyw'ĩ ene mũyĩtĩkĩla kũkĩlya kyaa mũkamatetheesya kũkua . 
Kyeva nĩ kwenyu nũndũ mwakĩĩaa mbũa sya athani ala aaũmae menyu mooaie . 
Kwoou inyw'ĩ mwĩ ngũsĩ na nĩmũkwĩtĩkĩlana na meko ma aaũmae menyu , nũndũ nĩmo mamoaie , nenyu mwĩakĩĩa mbũa isu . 
Kwondũ wa ũu , Ũĩ wa Ngai nĩwaĩtye , ‘Ngamatũmĩa athani na atũmwa , ĩndĩ makooaa amwe moo na kũthĩny'a ala angĩ .’ 
Kwoou andũ ma ĩvinda yĩĩ makasilĩlwa kwondũ wa kũawa kwa athani onthe ala maaũawa kuma nthĩ yoombwa ,
kwambĩĩa na kũawa kwa Aveli kũvika kũawa kwa Nzekalia , ũla wooaĩiwe katĩ katĩ wa kĩthembeo na mwako wa Ĩkalũ . Ĩĩ , ekai nĩmũtavye , andũ ma ĩvinda yĩĩ makasilĩlwa nũndũ wa maũndũ asu onthe .
“Kyeva nĩ kwenyu inyw'ĩ amanyĩsya ma Mĩao , nũndũ nĩmũkuĩte ũvungũo wa nyũmba ya ũmanyi , ĩndĩ inyw'ĩ mũiũlika na nĩmũsiĩĩaa andũ ala angĩ mendaa kũlika .”
Yesũ ayuma vau athi , amanyĩsya asu ma Mĩao na Avalisi nĩmathing'ĩĩisye mũno kũmũkũlya makũlyo maitata kũmantha aneene maũndũ maingĩ , 
nũndũ nĩmamũteete aneene ũndũ ũte mwaĩlu mamũsikate naw'o .
Yĩla andũ ngili mbingĩ moombanie kũvika weethĩa nĩmeũkinyangana , Yesũ nĩwaneenie na amanyĩw'a make mbee amea atĩĩ , “Ĩsũvĩanei na mbota ya Avalisi ĩla nĩ mĩseũvyo . 
Vai ũndũ mũvithe ũtakaumbũwa , kana kĩmbithĩ kĩtakamanyĩka . 
Kĩla mũũneenea kĩvindunĩ , kĩkeew'ĩka kwĩ kyeni , na kĩla mũũsukana mwĩvingĩĩte nyũmba kĩkatavanĩw'a kĩtaanĩ .
“Ekai nĩmũtavye anyanyawa , mũikakĩe andũ ; mo matonya o kũmũaa ĩndĩ ĩtina wa vau , vai ũndũ ũngĩ matonya kũmwĩka . 
Nĩngũmũtavya ũla mwaĩlĩte kũkĩa : Kĩai ũla ĩtina wa kũaa , wĩ na ũtonyi wa kwĩkya ĩianĩ ya mwaki . Ĩĩ , ekai nĩmũtavye , mũkĩei ũsu !
“Tũsũni tũtano tũithooaw'a o mbesa nini ? Ĩndĩ Ngai ndolwa nĩ kamwe katw'o .
O na nzw'ĩĩ syonthe ila syĩ mĩtwenĩ yenyu nĩ ndale . Kwoou mũikakĩe ; mwĩ vata mũno kwĩ tũsũni o na twingĩvĩte ata !
“O ĩngĩ ekai nĩmũtavye , mũndũ ũla ũkũsĩĩaa andũnĩ kana nĩ mũatĩĩi wakwa , o nake Mwana wa Mũndũ akakũsĩĩa mbee wa alaĩka ma Ngai asye kana nĩ mũatĩĩi wake ; 
ĩndĩ ũla wĩkaĩa mbee wa andũ asye ndambĩsĩ , o nake Mwana wa Mũndũ akakaĩa mbee wa alaĩka ma Ngai asye ndamwĩsĩ .
“Mũndũ ũla ũneeneaa Mwana wa Mũndũ naĩ akaekewa , ĩndĩ ũla ũmũumaa Veva Mũtheu ndakaekewa .
“Yĩla memũtwaa nyũmbanĩ sya Ayuti sya kũthaithĩa na kũmbanĩa mũkasilĩlwe , kana mbee wa makavana kana asumbĩ , mũikaatinde mũithĩnĩka nĩ ũndũ mũũthi kwĩtetea , kana kĩla mũũthi kũneena . 
Nũndũ saanĩ o ũsu Veva Mũtheu akamũmanyĩsya kĩla mwaĩlĩte kũneena .” 
Mũndũ ũmwe waĩ nthĩnĩ wa ĩkomano nĩwamwĩie Yesũ atĩĩ , “Mũmanyĩsya , tavya mwana-a-ia andaĩe syĩndũ ila twatiĩiwe nĩ nau .”
Yesũ amũsũngĩa amwĩa atĩĩ , “Mũnyanyawa , nũũ ũnengete ũkũmũ wa kũtw'a kana kũaany'a syĩndũ katĩ wenyu ?” 
Nĩwaendeeie kũtavya andũ atĩĩ , “Ĩsũvĩei na mũyĩsianĩa na ĩtomo ya syĩndũ o na syĩva , nũndũ thayũ wa mũndũ ndũseũvĩtw'e na syĩndũ ila wĩ nasyo o na athuĩte ata .”
Yesũ nĩwamatavisye ngelekany'o ĩno : “Mũndũ ũmwe waĩ mũthwii aĩ na mũũnda waĩ na lĩu mwingĩ . 
Nĩwambĩĩie kũsũanĩa ayasya , ‘Nĩĩka ata nyie na ndi na vandũ nĩkĩa ngetha yakwa yonthe ?’ 
Nĩvo ĩndĩ waisye atĩĩ , ‘Aa , nĩnamanya ũndũ ngwĩka . Nĩomboanga makũmbĩ makwa ala nĩ namo na kwaka angĩ manene , na vau ngeekĩa ngetha yakwa yonthe na syĩndũ ila ingĩ nĩ nasyo . 
Nĩvo ĩndĩ nĩĩa ngoo yakwa , ngoo , yu wĩ na syĩndũ mbĩanu sya kũtũmĩa vandũ va myaka mingĩ . Thũmũa ũĩsae na kũnyusaa o vamwe na kũtana .’ 
Ĩndĩ Ngai amwĩa , ‘Wĩ mũtumanu we ! Ũtukũ ũũ thayũ waku nũkwoswa ; syĩndũ ii syonthe wĩyũmbanĩsye ikeethĩwa syĩ syaũ ?’
“Ũu nĩw'o kũkethĩwa kwa andũ ala meyũmbanĩasya mothwii na ti athwii ngalĩkonĩ ĩla ya Ngai .”
Nĩvo ĩndĩ Yesũ weeie amanyĩw'a make atĩĩ , “Kwoou nyie nĩmwĩa mũikemakĩe nũndũ wa kĩla mũkaĩsaa nĩ kana mwĩkale thayũ , na mũikemakĩe nũndũ wa kũla mũkaumasya ngũa sya kwĩkĩa . 
Kwĩthĩwa thayũ nĩkũthonekete lĩu , naw'o mwĩĩ nũthonokete ngũa . 
Kwa sisyai ngũngũũ : Iivandaa kana kũmbany'a ngetha , o na ii kũndũ kwa kwia lĩu kana makũmbĩ , ĩndĩ Ngai nũiĩthasya . Inyw'ĩ mũi vata mũno mbee wa nyũnyi ? 
Ve ũmwe wenyu ũtonya kwĩyongela matukũ ma thayũ wake kũũ ĩũlũ wa nthĩ kwa kũũya na kwĩmakĩa kwake ? 
Kwoou ethĩwa mũitonya kwĩka kaũndũ kanyivĩte ũu , nĩkĩ mũkwĩmakĩa nũndũ wa maũndũ ala angĩ ? 
Kwa sũanĩai ũndũ malaa ma kĩthekanĩ mameaa ; maithũkũmaa kana kũtuma ngũa . Ĩndĩ ekai nĩmũtavye , o na Mũsumbĩ Solomoni athuĩte ũndũ wathuĩte , ndaaĩthĩwa na ngũa syanakavĩte ta yĩmwe ya malaa asu .
Ngai nĩwe ũnengae mĩmea ya kĩthekanĩ wanake ũsu , o na kau yĩthĩawa vo ũmũnthĩ na ũnĩ ĩitw'ĩkĩthw'a ngũ . Kwa w'o akamwĩka inyw'ĩ nesa mbee ! Nĩkĩ mwĩ na mũĩkĩĩo ũnyivĩte ũu ?
“Kwoou ekai kwĩmakĩa mũimantha kĩla mũkaĩsaa kana kĩla mũkanyusaa . 
Andũ-ma-mbaĩ-ingĩ nĩmo mathĩnaw'a nĩ syĩndũ isu . Inyw'ĩ Ĩthe wenyu ũla wĩ ĩtunĩ nĩwĩsĩ mwĩ na vata wa syĩndũ isu .
Thĩnĩkĩai ĩndĩ maũndũ ma ũsumbĩ wa Ngai , nake akamũnenga syĩndũ isu ingĩ .
“Mũikethĩwe na w'ĩa inyw'ĩ ĩĩthya ĩnini , nũndũ Ĩthe wenyu nĩwendie kũmũnenga ũsumbĩ .
Thoosyai syĩndũ syonthe ila mwĩ nasyo , na mũitethya ngya na i mbesa . Ĩseũvĩsyei ngusu ĩtakũaa , na mũyia ũthwii wenyu ĩtunĩ vala ũtaolekaa , na kĩng'ei kĩtavika , na ngulu itawananga . 
Nũndũ vala ũthwii waku ũĩ , novo ngoo yaku yĩthĩawa .
“Ĩkalaai mwĩyũmbanĩtye kwondũ wa kyonthe kĩla kĩumĩla , na taa syenyu syakene ,
ta athũkũmi ala methĩawa meteelete mũnene woo asyoke kuma mbokanĩ ya mũtwaano . Mũnene ũsu avika na akũnanga mũomo , nĩmamũvingũĩaa o vau kwa vau . 
Nĩ aathime athũkũmi asu , ala mũnene woo asyoka ũkamethĩa masalukĩtye ! Nĩmũtavya w'o , mũnene ũsu akeeyova kĩkoi we mwene ekalye athũkũmi asu make nthĩ na kũmathũkũma . 
Athũkũmi asu makeethĩwa me aathime meethĩwa nĩ mũnene woo masalukĩtye , o na ethĩwa akooka ũtukũ katĩ kana o vaa kũikya . 
Ĩndĩ manyai ũndũ ũũ : Kethĩwa mwene wa nyũmba nĩwĩthĩawa esĩ saa ũla kĩng'ei kĩkũka , ndakĩeka kĩtũle nyũmba yake .
Kwoou o nenyu ĩkalai mwĩyũmbanĩtye , nũndũ Mwana wa Mũndũ akooka saa ũla mũtataĩĩe .”
Vetelo nĩwamũkũlilye atĩĩ , “Mwĩai , ngelekany'o ĩno nĩ ithyĩ ũũtũtavasya kana wĩtavasya andũ onthe ?”
Mwĩai amũsũngĩa , “Mũthũkũmi wa kwĩkwatw'a na mũĩ nĩ wĩva ? Nĩ ũla ũkaiwa nĩ mũnene wake aũngamĩe athũkũmi ala angĩ me nyũmbanĩ yake , na kũmaaĩaa lĩu ĩvinda yĩla yaĩlĩte . 
Nĩ mũathime mũthũkũmi ũla ũkethĩwa nĩ mũnene wake aendee na kũtethya wĩa ũla watiĩiwe . 
Nĩmũtavya w'o , mũnene wake akamũnenga kũũngamĩa syĩndũ syake syonthe . 
Ĩndĩ ethĩwa nĩ mũthũkũmi ũte wa kwĩkwatw'a , no asye ngoonĩ yake , ‘Mũnene wakwa nũkwĩkalanga ayĩsa kũka ,’ na ĩndĩ ayambĩĩa kũvũa athũkũmi ala angĩ ma aũme na ma aka na kũĩsaa na kũnyw'a akamilwa . 
Mũnene wa mũthũkũmi ũsu akooka mũthenya ũla we ũtataĩĩe na saa ũla ũtesĩ . Nĩvo ĩndĩ mũnene ũsu wĩmũthĩny'a mũno na aimwĩkya kũla kwĩkalaa mbaa matũ .
“Mũthũkũmi ũla wĩthĩawa esĩ kĩla mũnene wake ũkwenda eke , ĩndĩ ailea kwĩyũmbany'a na kwĩka ũndũ ũsu , akavũwa mũno . 
Nake mũthũkũmi ũla wĩthĩawa atesĩ kĩla mũnene wake ũkwenda eke , ĩndĩ ayĩka ũndũ ũtuma avũwa , ndakavũwa mũno . Mũndũ ũla ũnengetwe syĩndũ mbingĩ , akendeka anengane syĩndũ mbingĩ , na ũla ũnengetwe syĩndũ mbingangĩ , akendeka anengane mbingangĩ .
“Nyie nookie kwakany'a mwaki ĩũlũ wa nthĩ , na nenda kethĩwa yu nĩwakene ! 
Neteelete kũvatiswa na ũvatiso wa mathĩna , na ndi na mũuo ngoonĩ yakwa kũvika ũu ũvĩtũke ! 
Ko mũkwona ta nookie kũete mũuo kũũ ĩũlũ wa nthĩ ? Aiee ! Ndyaaete mũuo . Ĩndĩ naetie ũtilĩkangano katĩ wa andũ .
Kuma yu , mũsyĩ wĩ na andũ atano ũkeethĩawa na ũtilĩkangano : Atatũ maleanae na elĩ , na elĩ maileana na atatũ .
Ĩthe wa mwana akaleanaa na mwana wake , nake mwana aileana na ĩthe ; inyia wa mwĩĩtu akaleanaa na mwĩĩtu wake , nake mwĩĩtu aileana na nyinyia ; inyia wa mũũme wa mũndũ akaleanaa na mũka-a-mwana , nake mũka-a-mwana aileana na inyia wa mũũme .”
Yesũ nĩwasyokie atavya ĩkomano o nayo ayĩa atĩĩ , “Yĩla mwoona matu maumĩla ũthũĩlonĩ wa syũa , inyw'ĩ nĩmwaasyaa kana nĩkũkua na kũyua . 
Na yĩla mweew'a kĩseve kĩuutanĩte kuma ngalĩko ya ĩtheo , mũyasya kana kwĩĩthĩwa kwĩ kũvyũ , na kũyĩthĩwa ũu . 
Inyw'ĩ andũ ma mĩseũvyo ! Nĩmwĩsĩ kũweta ũndũ kũkwĩthĩwa kũilyĩ kwa kũsisya mũvw'anĩle wa nthĩ na matu ; nĩkĩ ĩndĩ mũtatonya kũmanya kĩla kĩendee ĩvinda yĩĩ tũĩ ?
“Nĩkĩ mũtetw'ĩĩaa kĩla kyaĩlu mũkeka ? 
Ethĩwa ve mũndũ wĩ na ĩkoani nake , tata wĩw'ane nake mbee wa mũtanamba kũvika kotinĩ . Nũndũ mwavika , nũkũũnengane kwa mũsili wa makoani , nake mũsili aikũnengane kwa asikalĩ makũvingĩe yela . 
Eka ngũtavye , ndũkauma vau ũtaĩvĩte kĩla ũtw'ĩĩwe kyonthe .”
Ĩvindanĩ o yĩu , andũ amwe maĩ vau nĩmatavisye Yesũ ĩũlũ wa Akalilii mooaiwe nĩ Vilato maendee na kumya nthembo .
Yesũ nĩwamasũngĩie amea atĩĩ , “Mwĩsũanĩa kana Akalilii asu mooaiwe ũu maĩ avĩtany'a kũvĩtũka Akalilii ala angĩ ? 
Aiee , ũu ti w'o ! Mwoona mwalea kwĩlila kwondũ wa naĩ syenyu , o nenyu mũkakw'a ta mo . 
Kana mwĩsũanĩa ala andũ ĩkũmi na nyanya matumbiwe nĩ nyũmba ndũlu ĩla yaĩ Siloamu makw'a , maĩ avĩtany'a kũvĩtũka andũ onthe ala mekalaa kũu Yelũsalemu ? 
Aiee , ũu ti w'o ! Mwoona mwalea kwĩlila kwondũ wa naĩ syenyu , o nenyu mũkakw'a ta mo .”
Nĩvo ĩndĩ Yesũ wamatavisye ngelekany'o ĩno : “Ve mũndũ ũmwe waĩ na mũkũyũ wavandĩte mũũndanĩ wake wa mĩsavivũ . Nĩwaendie akatw'e makũyũ , ĩndĩ eethĩa ndwĩ kĩndũ . 
Kwoou eea mũthũkũmi wake ũla wasũvĩaa mũũnda ũsu atĩĩ , ‘Kwa sisya , vandũ va myaka ĩtatũ nĩthĩĩtwe ndyũka kũtw'a makũyũ mũkũyũnĩ ũũ , ĩndĩ ndivethĩaa o na yĩmwe . Ũteme ! Wĩanangĩa mũthanga kĩ ?’ 
Ĩndĩ mũthũkũmi wake amwĩa , ‘Mũnene ! Wũeke vandũ va mwaka ũngĩ ũmwe , nambe kũwũĩmĩa na kũwĩkĩa vũũ . 
Wasyaa mwaka ũsu ũngĩ , ũkeethĩwa ne ũndũ ũseo ; waema kũsyaa , ĩvinda yĩu wĩasya nũtemwe .’ ”
Mũthenyanĩ ũmwe wa Savato , Yesũ nĩwamanyĩasya nyũmbanĩ ya Ayuti ya kũthaithĩa na kũmbanĩa . 
Vau vaĩ mũndũ mũka ũmwe walikĩtwe nĩ ĩimũ yĩkamũtw'a kyonze vandũ va myaka ĩkũmi na nyanya . Aendaa akunguutĩtye , na ndaĩ atonya kũũngalala .
Yĩla Yesũ wamwonie nĩwamwĩtie amwĩa atĩĩ , “Mũndũ mũka , nĩwathaw'a kuma ũwaunĩ waku !” 
Nĩwamwilĩĩile moko na o vau kwa vau aũngalala na amũkatha Ngai .
Mũtongoi wa nyũmba ĩsu ya Ayuti ya kũthaithĩa na kũmbanĩa nĩweewie woo mũno , nũndũ wa Yesũ kũvosya mũndũ mũthenyanĩ wa Savato , na kwoou ookĩla atavya andũ amea atĩĩ , “Ve mĩthenya ĩla andũ maĩlĩte kũtethya wĩa ; ũkai mĩthenyanĩ ĩsu mũvow'e , ĩndĩ ti mũthenyanĩ wa Savato .”
Nĩvo ĩndĩ Mwĩai wamũsũngĩie amwĩa atĩĩ , “Inyw'ĩ andũ ma mĩseũvyo ! Kĩla ũmwe wenyu ndathaasya ng'ombe yake kana ĩng'oi yake mũthenyanĩ wa Savato , akaumya vala indo inengeawe lĩu akathi kũnyithya ? 
Mũndũ mũka ũũ , ũla nĩ nzyawa ya Avalaamu , ekalĩte ovetwe nĩ Satani vandũ va myaka ĩkũmi na nyanya . Nĩkũlya , we o nake ndaĩlĩte kũthaw'a mũthenyanĩ wa Savato ?” 
Ndeto isu sya Yesũ nĩsyatumie amaitha make mew'a nthoni mũno , ĩndĩ andũ ala angĩ onthe matana mũno nũndũ wa maũndũ manene ala weeka .
Nĩvo ĩndĩ Yesũ wamakũlilye atĩĩ , “Ũsumbĩ wa Ngai w'o ũilyĩ ata ? Ndonya kũũvw'anany'a na kyaũ ?
No ũvw'ananw'e na mũndũ ũmwe ũla woosie mbeũ ĩla niini vyũ , amĩvanda mũũndanĩ wake . Nĩyameie na yeana yatw'ĩka mũtĩ , o na nyũnyi syooka syaaka ndala mbongenĩ syaw'o .”
O ĩngĩ Yesũ nĩwamakũlilye atĩĩ , “Ndonya kũvw'anany'a ũsumbĩ wa Ngai na kyaũ ? 
No ũvw'ananw'e na mũndũ mũka ũmwe ũla woosie mbota na amĩkĩa mũtunĩ wa maleve elĩ na nyusu na w'onthe waimba .”
Yesũ o aendee na kyalo kya kũthi Yelũsalemu nĩwesĩlile ndũanĩ syĩ kĩvathũkany'o aimanyĩsya andũ . 
Mũndũ ũmwe nĩwamũkũlilye atĩĩ , “Mwĩai , andũ ala metangĩĩwa makeethĩwa me anini ?”
Nake Yesũ amea atĩĩ , “Ĩkĩai kĩthito mũlikĩle kamũlomonĩ kala katheke , nũndũ andũ aingĩ makenda kũlika ĩndĩ maikatonya . 
Ĩvinda nĩyũkĩte yĩla mwene wa nyũmba wĩũkĩla avinge mũomo . Nĩvo ĩndĩ nenyu mũũngyĩ nza mwĩambĩĩa kũkũnanga mũomo mũyasya , ‘Mwĩai , tũvingũĩe .’ Ĩndĩ nake akamũsũngĩa , ‘Nyie ndyĩsĩ vala mumĩte .’ 
Nĩvo ĩndĩ nenyu mwĩmwĩa atĩĩ , ‘Mbona twaĩsaa na kũnyw'a vamwe naku , na nĩwamanyĩasya ndũanĩ kwitũ !’ 
Ĩndĩ nake akamwĩa , ‘Ekai nĩmũtavye , nyie ndyĩsĩ vala mumĩte . Umai vaa nĩĩ andũ aa mwĩkaa maũndũ mathũku !’ 
Vau nĩvo mũkaĩa na kũvevetany'a maeo , yĩla mwĩmwona Avalaamu , Isaka , Yakovo na athani onthe me ũsumbĩnĩ wa Ngai , nenyu mwĩkĩtw'e nza ! 
Andũ nĩmakoka kuma wumĩlonĩ wa syũa na ũthũĩlonĩ wayo , na kuma ngalĩko ya ĩũlũ na ya ĩtheo , na makaya ũsumbĩnĩ wa Ngai .
Kwoou ala yu matongoew'e nĩmakatongosya , na ala yu matongoetye nĩmakatongoew'a .”
Ĩvindanĩ yĩu Avalisi amwe nĩmookie vala ve Yesũ na mamwĩa atĩĩ , “Uma vaa ũthi , nũndũ Elote nũkwenda ũkũwaa .”
Ĩndĩ Yesũ amea atĩĩ , “Endai mũkatavye mbĩwa ĩsu , ‘Nĩlũngya maimũ na kũvosya awau ũmũnthĩ na ũnĩ , na aũke ngĩmina wĩa wakwa . 
Ĩndĩ ũu wĩ o vo , no nginya nĩendee na kyalo kyakwa ũmũnthĩ , ũnĩ na aũke , nĩkwĩthĩwa ti ũseo mwathani kũaĩwa nza wa Yelũsalemu .’
“We Yelũsalemu , Yelũsalemu ! Wũaa athani na ũikimanga na mavia andũ ala ũtũmĩawa nĩ Ngai ! Nĩ mavinda meana nendie kũmbany'a andũ maku o ũndũ ngũkũ yũmbanasya tũswii twayo na ĩivw'ĩkĩa , ĩndĩ walea kũmbĩtĩkĩlya ! 
Kwoou yu , Ĩkalũ yenyu yĩkatiwa yĩ ĩthei . Ekai nĩmũtavye , mũikambona ĩngĩ kũvika ĩvinda yĩla mũkasya , ‘Nĩ mũathime ũla wũkĩte ĩsyĩtwanĩ ya Mwĩai !’ ”
Mũthenyanĩ ũmwe wa Savato , Yesũ nĩwaendie kũathĩw'a mũsyĩ kwa ũmwe wa atongoi ma Avalisi , na andũ ala maĩ vau mekala mamũsyaĩtye mũno . 
Mũndũ ũmwe waĩ na ũwau wa kwimba mwĩĩ nĩwaũngamie mbee wa Yesũ , 
nake Yesũ amakũlya amanyĩsya ma Mĩao na Avalisi atĩĩ , “Nĩ waĩlu kũvosya mũndũ mũthenyanĩ wa Savato ?”
Ĩndĩ mayaasũngĩa ũndũ . Yesũ nĩwoosie mũndũ ũsu amũvosya , na amũeka athi .
Nĩvo ĩndĩ wamakũlilye atĩĩ , “Nũũ katĩ wenyu ũla mwana wake kana ng'ombe yake ĩlikĩte ĩimanĩ ĩliku , ũtamĩkusya akamyumya o vau kwa vau mũthenyanĩ wa Savato ?” 
Namo mayaaĩthĩwa na ndeto mamũsũngĩa .
Yesũ nĩwoonie ũndũ andũ amwe katĩ wa ala mathoketw'e maendie kwĩkala ivĩlanĩ sya mbee , na kwoou amatavya ngelekany'o ĩno asya atĩĩ , 
“Wathokw'a nĩ mũndũ mbokanĩ ya mũtwaano , ndũkaaĩkale ivĩlanĩ ila sya mbee ; nĩvatonyeka vakethĩwa mũndũ ũngĩ mũnene kwĩ ue ũthoketw'e . 
Mũndũ ũsu akoka , ũla eĩmũthoketye mwĩ elĩ oka akakwĩa atĩĩ , ‘Ũkĩlĩĩla ũũ kĩvĩla kĩu ,’ Nĩvo ĩndĩ we wuma vau wĩw'ĩte nthoni ũkathi kwĩkala naku ĩtina . 
Kwoou wathokw'a , ĩkalaa ivĩlanĩ sya ĩtina , nĩ kana mũndũ ũla eĩkũthoketye ooka akwĩe , ‘Ũka kũũ mbee .’ Vau ũkeethĩwa wanengwa ndaĩa mũno andũnĩ ala wĩĩthoketw'e namo . 
Nũndũ ũla wĩnenevasya akanyivw'a , nake ũla wĩnyivasya akanenevw'a .”
Nĩvo ĩndĩ Yesũ weeie mũndũ ũla wamũthoketye atĩĩ , “Yĩla waseũvya lĩu wa kũĩsanĩa na andũ , ndũkathokasye anyanyau , kana ana-a-au , kana andũ ma mũsyĩ wenyu , kana o na atũi ala athwii . Nũndũ onamo nĩmatonya ũkũthokya , na kwa nzĩa ĩsu mayĩthĩwa makũĩva .
Ĩndĩ thokasya ala ngya na ala au mamutha , ala me na maũũ mathũku na ilalinda . 
Kwa nzĩa ĩsu ũkakwata ũathimo nũndũ mo maikũĩvĩkya , ĩndĩ ũkaĩvwa ĩvinda yĩla andũ ala mekaa ũla waĩlu makathayũũka kuma kwa akw'ũ .”
Ũmwe wa aeni ala maĩ vau eew'a ũu , nĩwamwĩie Yesũ atĩĩ , “Nĩ mũathime mũndũ ũla ũkaya lĩu ũsumbĩnĩ wa Ngai !”
Ĩndĩ Yesũ amwĩa atĩĩ , “Kwaĩ mũndũ ũmwe waseũvĩtye mboka nene , na akathokya andũ aingĩ .
Yĩla ĩvinda ya mboka yavikie , nĩwatũmie mũthũkũmi ũmwe wake akatavye aeni ala mathoketw'e amee atĩĩ , ‘Ũkai , kĩla kĩndũ yu nĩkyũmbany'e .’ 
Ĩndĩ me onthe masya maitonya kũthi , na kĩla ũmwe anengane itumi syake : Wa mbee nĩweeie mũthũkũmi ũsu atĩĩ , ‘Nĩnĩũie kĩtheka , na no nginya nĩthi ngakyone ; kwoou mwa , thi ũkee mũnene waku nandekee .’
Mũndũ wa kelĩ nake amwĩa atĩĩ , ‘Nĩnĩũie nzaũ ĩkũmi sya mũlaũ na nĩendete kũsisya kana nĩsyĩsĩ kũĩma ; kwoou mwa , thi ũkee mũnene waku nandekee .’ 
Mũndũ wa katatũ nĩwamwĩie atĩĩ , ‘Nĩnĩnatwaanie mĩtũkĩ na kwoou nditonya kũka .’ ”
“Mũthũkũmi ũsu nĩwasyokie na atavya mũnene wake maũndũ asu onthe . Mũnene wake nĩwathatie mũno na eea mũthũkũmi wake atĩĩ , ‘Enda mĩtũkĩ kũya nzĩanĩ na malelũnĩ ma ndũa ũkete ngya na ala au mamutha , ilalinda na ala me na maũũ mathũku .’ 
O mĩtũkĩ mũthũkũmi ũsu nĩwookie na asya , ‘Mũnene , nĩneeka ũndũ wambĩa w'onthe , ĩndĩ nyũmba yĩ o na mwanya ũlika andũ angĩ .’ 
Nĩvo ĩndĩ mũnene ũsu wamwĩie atĩĩ , ‘Enda malelũnĩ na nzĩanĩ ila syĩ naku nza wa ndũa , ũkathing'ĩĩsye andũ moke nĩ kana nyũmba yakwa yusũe . 
Ekai nĩmũtavye , vai mũndũ katĩ wa ala nĩĩthoketye wĩsama mboka ĩno yakwa !’ ”
Ĩkomano ĩnene ya andũ nĩyaendanĩtye na Yesũ nake amathyũũkĩa amea atĩĩ , 
“Vai mũndũ ũtonya kũtw'ĩka mũmanyĩw'a wakwa atambendete mbee wa ĩthe wake , nyinyia , mũka , syana syake , ana-a-inyia , na eĩtu-a-inyia . Ĩĩ , ndatonya kũtw'ĩka mũmanyĩw'a wakwa atambendete mbee wa ũndũ wĩyendete we mwene . 
O ta ũu , ũla ũtakuaa ngelany'o yake na kũngatĩĩa ndatonya kũtw'ĩka mũmanyĩw'a wakwa .
“Nũũ katĩ wenyu ayenda kwaka nyũmba ndũlu , ũtambaa kwĩkala nthĩ eke masavu mayo , na aisisya kana e na mbesa mbĩanu ? 
Ethĩwa akambĩĩa mwako ũsu na ũyĩemela katĩ , andũ mawona mambĩĩa kũmũthekeea 
mayasya , ‘Mũndũ ũũ ambĩlĩĩlye mwako na waemela katĩ !’
“O ta ũu , nĩ mũsumbĩ wĩva ũtambaa kwĩkala nthĩ , asisye kana e na vinya mwĩanu wa kũthi kũkita na mũsumbĩ ũngĩ wĩ na asikalĩ ngili mĩongo ĩlĩ , ethĩwa we e o na asikalĩ ngili ĩkũmi ? 
Ethĩwa nde na vinya mwĩanu , nũtũmanaa kũla kwĩ mũsumbĩ ũsu ũngĩ e o kũasa , athi akakũlw'e ũndũ matonya kwĩthĩwa na mũuo . 
Kwoou vai ũmwe katĩ wenyu ũtonya kũtw'ĩka mũmanyĩw'a wakwa ethĩwa ndatia syĩndũ syake syonthe .
“Mũnyũ nĩ mũseo , ĩndĩ ethĩwa nĩwaasya mũsamo , vai kĩndũ kĩtũngĩĩa mũsamo waw'o . 
Ndwĩ vata kwĩkĩwa mũũndanĩ kana vũũnĩ , na kwoou nĩwĩkaw'a ĩtheka . Ũla wĩ kũtũ nĩew'e !”
Ĩvinda yĩmwe aumĩthya aingĩ ma koti na andũ angĩ avĩtany'a nĩmookie kũmwĩthukĩĩsya Yesũ . 
Avalisi na amanyĩsya ma Mĩao nĩmambĩĩie kũnyungunyĩsya mayasya atĩĩ , “Mũndũ ũũ athokasya avĩtany'a o na kũĩsanĩa namo !” 
Kwoou Yesũ amatavya ngelekany'o ĩno :
“Kwa sũanĩai , ũmwe wenyu e na malondu ĩana , na yĩmwe yĩyaa , ekaa ata ? Nũtiaa ala mĩongo kenda na kenda o maendee kũya , na aithi kũmantha yĩu yau nginya ayone .
Ayona , nũyilĩĩlaa kĩtuo akayĩkua e na ũtanu . 
Amina kũvika mũsyĩ , nĩwũmbanasya anyanyae na atũi akamea atĩĩ , ‘Tanai vamwe nakwa nũndũ nĩnonie ĩlondu yakwa yĩla yĩĩ yau .’ 
O ta ũu ekai nĩmũtavye , kũkeethĩwa ũtanu mwingangĩ kũya ĩtunĩ , ĩũlũ wa mũvĩtany'a ũmwe eelila kwondũ wa naĩ syake , kũte ĩũlũ wa andũ mĩongo kenda na kenda aĩlu matena vata wa kwĩlila kwondũ wa naĩ syoo .
“O na sũanĩai , mũndũ mũka e na silingi ĩkũmi na ayasya ĩmwe , ekaa ata ? Nũkwatasya taa na aituta nyũmba amanthĩte silingi ĩsu nginya amyone .
Amina kũmyona , nĩwũmbanasya anyanyae make na atũi akamea atĩĩ , ‘Tanai vamwe nakwa nũndũ nĩnonie silingi yakwa ĩla yĩĩ mbau !’ 
O ta ũu ekai nĩmũtavye , alaĩka ma Ngai nĩmatanaa nũndũ wa mũvĩtany'a ũmwe eelila kwondũ wa naĩ syake .”
Yesũ nĩwaendeeie na kũtavya andũ amea atĩĩ , “Kwaĩ mũndũ ũmwe waĩ na ana elĩ . 
Ĩlumaita nĩyeeie ĩthe atĩĩ , ‘Nau , nenge ũtiĩwa ũla wakwa .’ Kwoou amaaany'a ũthwii wake . 
Ĩtina wa matukũ mavũthũ , ĩlumaita yĩu nĩyathooisye syĩndũ syayo syonthe , na yauma mũsyĩ yathi nthĩ ĩngĩ yĩ kũasa . Nĩyaanangĩe mbesa syayo mĩkalonĩ ĩte myaĩlu . 
Yamina kũtũmĩa mbesa syayo syonthe , nthĩ ĩsu nĩyeethĩiwe na yũa ĩnene , na ĩlumaita yĩu yambĩĩa kũthĩna . 
Nĩvo ĩndĩ yaendie kũthũkũma kwa mũndũ ũmwe wa nthĩ ĩsu , nake ayĩtwaa kyengonĩ yĩkaĩthasye ngũlũe syake .
Nĩyendaa mũno kũya lĩu ũla ngũlũe syaĩsaa , ĩndĩ vai mũndũ waayĩnenga kĩndũ . 
Mũthya nĩyesie kũsũanĩa yasya , ‘Mbona ĩthe wakwa e athũkũmi aingĩ na onthe nĩmaĩsaa lĩu na makatialya , nakwa ninyie ũũ ngũkw'ĩĩa kũũ nĩ nzaa ! 
Nĩngũkĩla nĩsyoke kwa ĩthe wakwa na ngĩmwĩa : Nau , nyie nĩnĩvĩtĩtye kwa Ngai na ngaũvĩtĩsya . 
O na ndyaĩlĩtwe nĩ kwĩtwa mwana waku ĩngĩ ; mbose o ta ũmwe wa athũkũmi maku .’
Kwoou nĩyookĩlile na yambĩĩa kyalo kya kũsyoka kwa ĩthe . “Yĩtanamba kũvika mũsyĩ yĩ o kũasa , ĩthe wayo nĩwayonie , na ausũĩtwe nĩ tei asemba athi ayĩkumbatĩlya na ayĩkethya na ngethi ya wendo . 
Ĩlumaita yĩu nĩyamwĩie ĩthe atĩĩ , ‘Nyie nĩnĩvĩtĩtye kwa Ngai na ngaũvĩtĩsya ; ndyaĩlĩtwe nĩ kwĩtwa mwana waku ĩngĩ !’ 
Ĩndĩ ĩthe eeta athũkũmi make amea atĩĩ , ‘Sembai mũete ngũa ĩla nzeo vyũ mũmwĩkĩe . O ta ũu mwĩkĩei mbete kyaa , na mũimwĩkĩa iatũ .
Mwamina ũu , endai mwose kasalũ kala kanou mũae , na mũiseũvya mboka tũtane . 
Nĩkwĩthĩwa mwana ũũ wakwa anaĩ mũkw'ũ na nĩwasyũka , anaĩ mwau ĩndĩ nĩwooneka .’ Na kwoou mboka yambĩĩa .
“Ĩvindanĩ yĩu mwana ũla mũkũũ aĩ naku mũũndanĩ . Asyokete e vakuvĩ na mũsyĩ , nĩweewie andũ mayina na kũsũnga . 
Nĩvo ĩndĩ weetie mũthũkũmi ũmwe amũkũlya atĩĩ , ‘Nĩ kyaũ kĩendee kũu mũsyĩ ?’ 
Nake amũsũngĩa , ‘Mũinau nĩwũkie , na ĩthe waku amũaĩa kala kasalũ kanou , nũndũ nĩwamwona e mũima .’
“Mwana ũsu mũkũũ nĩwathatie mũno na alea kũlika mũsyĩ . Ĩthe wake nĩwookie amwĩsũva mathi mũsyĩ . 
Ĩndĩ amũsũngĩa amwĩa atĩĩ , ‘Kwa sisya , myaka ĩno yonthe ndwĩe ngũthũkũmaa ta nĩ ngombo , na vai ũndũ o na ũmwe waku naalea kwĩka , ĩndĩ ndwaambũaĩa o na katena ka mbũi , ngatana vamwe na anyanyawa ! 
Ĩndĩ yĩla mwana ũũ waku wũkie , ũla waanangie mbesa syaku na malwaya , we ũmũaĩie kasalũ kala kanou !’ 
Nĩvo ĩndĩ nake ĩthe wamũsũngĩie amwĩa atĩĩ , ‘Mwana wakwa wĩthĩawa nakwa kĩla ĩvinda , na syĩndũ ii nĩ nasyo syonthe no syaku . 
Ĩndĩ tũyĩĩ tũlea kũtana nũndũ mũinau anaĩ mũkw'ũ na nĩwasyũka , anaĩ mwau na nĩwooneka .’ ”
Yesũ nĩwatavisye amanyĩw'a make amea atĩĩ , “Kwaĩ mũndũ ũmwe mũthwii waĩ na mũthũkũmi wa kũũngamĩa syĩndũ syake . Mũthwii ũsu nĩwataviw'e kana mũũngamĩi wa syĩndũ syake aendee na kũsyananga .
Nĩwamwĩtie mũũngamĩi ũsu amũkũlya atĩĩ , ‘Nĩ maũndũ maũ aa ngwĩw'a ĩũlũ waku ? Enda ũndetee ũtalo wa syĩndũ syakwa , nũndũ kuma yu ndũtonya kũendeea kwĩthĩwa mũũngamĩi wa syĩndũ syakwa .’ 
Mũthũkũmi ũsu nĩwambĩĩie kwĩkũlya , ‘Nĩĩka ata na mũnene wakwa nũkũmbumya wĩanĩ ? Ndi na vinya wa kũsimba , na nditonya kũthi ngĩvoya andũ syĩndũ . 
Aa , nĩnamanya ũndũ ngwĩka nĩ kana navutwa vaa andũ methĩawe matonya kũnthokya kwoo .’
“Nĩvo ĩndĩ woombanisye andũ onthe ala maĩ na thiĩ na mũnene wake . Nĩweetie wa mbee amũkũlya atĩĩ , ‘We ũtaĩtwe kyaũ nĩ mũnene wakwa ?’ 
Nake amwĩa , ‘Mĩtũngi ĩana ya mauta .’ Mũũngamĩi amwĩa , ‘Osa valũa wa thiĩ waku , na ũyĩkala nthĩ mĩtũkĩ ũandĩke mĩtũngi mĩongo ĩtano .’ 
Nĩwasyokie akũlya ũngĩ , ‘Naku ũtaĩtwe kyaũ ?’ Ũsu amũsũngĩa amwĩa , ‘Makunia ĩana ma nganũ .’ Nake amwĩa , ‘Osa valũa wa thiĩ waku , ũandĩke makunia mĩongo nyanya .’ ”
“Mũnene wa mũthũkũmi ũsu ũtaĩkĩĩwa nĩwamũkathie mũno kwondũ wa kũtũmĩa mawũĩ , nũndũ andũ ma nthĩ ĩno matũmĩaa mawũĩ maingĩ yĩla mekwĩka maũndũ moo kũte andũ ma kyeni .”
Yesũ nĩwaendeeie na kũmea atĩĩ , “Kwoou ekai nĩmũtavye , tumai ndũũ na andũ kwa kũtũmĩa ũthwii wa nthĩ ĩno , nĩ kana yĩla wĩthela mwĩthokw'a mũsyĩnĩ wa tene na tene . 
Mũndũ ũla ũĩkĩĩkaa maũndũnĩ manini nĩ ũĩkĩĩkaa maũndũnĩ manene o namo ; ĩndĩ ũla ũtaĩkĩĩka maũndũnĩ manini , o na maũndũnĩ manene ndaĩkĩĩka . 
Ethĩwa ĩndĩ mũtwĩe mũtaĩkĩĩka na ũthwii wa kũũ nthĩ , nũũ ũla wĩmũĩkĩĩa maũndũnĩ ma ũthwii ũla wa w'o ? 
Na ethĩwa mwĩthĩĩtwe mũtaĩkĩĩka syĩndũnĩ syeene , nũũ ũla wĩmũnenga syenyu ?
“Vai mũndũ ũtonya kwĩthĩwa e mũthũkũmi wa anene elĩ , nũndũ akamwenda ũmwe na aimena ũla ũngĩ , kana amwĩw'e ũmwe na aivũthya ũla ũngĩ . Kwoou mũitonya kũthũkũma Ngai mũkwatanĩsye na ũthwii .”
Yĩla Avalisi meewie maũndũ asu , nĩmamũvũthisye Yesũ , nũndũ mo mendete mbesa mũno .
Ĩndĩ Yesũ amea atĩĩ , “Ninyw'ĩ andũ ala meseũvasya methonĩ ma andũ , ĩndĩ Ngai nĩwĩsĩ kĩla kĩ ngoonĩ syenyu , nũndũ syĩndũ ila andũ monaa syĩ nzeo mũno , kwa Ngai nĩsyo sya mana vyũ .
“Mĩao ya Mwose na mawathani nĩsyathelile na ĩvinda ya Yoana Mũvatisi . Kuma ĩvinda yĩu Ũvoo Mũseo ĩũlũ wa ũsumbĩ wa Ngai wĩthĩawa ũitavanw'a , na kĩla mũndũ nĩwĩvinyĩlĩĩlasya alike .
Ĩndĩ nĩ laisangi kwa ĩtu na nthĩ kũthela , kũte kũvetwa kwa kateto o na kamwe ka Mĩao .
“Mũndũ o na wĩva amũlea mũka na kũtwaa mũndũ mũka ũngĩ , ethĩawa akĩlaalaa . O ta ũu mũndũ atwaa mũndũ mũka mũlee nĩ mũũme ethĩawa akĩlaalaa .
“Kwaĩ mũndũ ũmwe mũthwii , weekĩaa ngũa sya thooa mũnene mũno na weethĩawa na motanu maingĩ kĩla mũthenya . 
Mũvĩanĩ kwake nĩvakomaw'a mũndũ ngya , weetawa Lasalo , waĩ na itau mwĩĩ w'onthe , 
na wendaa anengawe lĩu ũla wavalũkanga kuma mesanĩ ya mũthwii ũsu . O na ngitĩ nĩsyookaa na kũnyenyanga itau syake .
“Mũndũ ũsu ngya nĩwesie kũkw'a na ooswa nĩ alaĩka atwawa ekalw'a vakuvĩ na Avalaamu ĩtunĩ . Ũla mũndũ mũthwii o nake nĩwakwie na athikwa . 
E vala maveva ma ala akw'ũ mekalaa , aendee na kũthĩna mũno , nĩwookĩlilye metho oona Avalaamu e naku kũndũ kũasa na Lasalo ailyĩ vakuvĩ nake . 
Nĩweetanie mũno : ‘Nau Avalaamu ! Mbĩw'ĩe tei , na ũitũma Lasalo ainde kyaa kĩw'ũnĩ na ayũka anthithye ũĩmĩ , nũndũ nĩngũthĩnĩa mũno vaa mwakinĩ ũũ .’
“Ĩndĩ Avalaamu amwĩa atĩĩ , ‘Mwana , lilikana kana we yĩla waĩ thayũ nĩwakwatie syĩndũ ila nzeo , nake Lasalo akwata syĩndũ ila nthũku , ĩndĩ yu Lasalo etanĩa kũũ naku ũendee na kũthĩna . 
Ũu wĩ o vo , ve ĩtw'ĩku ĩnene mũno katĩ waitũ nenyu , ũkethĩa andũ ala me kũũ maitonya kũinga makoka kũu , na ala me kũu mayĩinga makoka kũũ .’
Mũndũ ũsu amwĩa atĩĩ , ‘Nĩngũkwĩsũva ĩndĩ nau Avalaamu ũtũme Lasalo athi nyũmbanĩ ya nau , 
akakany'e ana-a-ia makwa me atano , nĩ kana o namo maikaaũke kũndũ kũũ kũthĩnĩaa andũ ũu .’
“Ĩndĩ Avalaamu amwĩa atĩĩ , ‘Ana-a-au me na Maandĩko ma Mwose na ma athani ; methukĩĩsye asu .’ 
Mũndũ ũsu amwĩa , ‘Aiee , nau Avalaamu ! Mũndũ akathayũũka kuma kwa akw'ũ na aithi kũu maĩ , no melile kwondũ wa naĩ syoo .’ 
Ĩndĩ Avalaamu amwĩa , ‘Makalea kwĩthukĩĩsya Maandĩko ma Mwose na ma athani , mayĩtĩkĩla o na mũndũ akathayũũka kuma kwa akw'ũ .’ ”
Yesũ nĩwasyokie atavya amanyĩw'a make amea atĩĩ , “Matatwa mailea kũka mũndũnĩ , ĩndĩ kyeva nĩ kwa mũndũ ũla ũtumaa moka . 
Nĩ kavaa mũndũ ũsu akoveewa ĩvia ĩnene ngingo na kwĩkw'a ũkanganĩ , kwĩ kũtuma ũmwe wa aa anini eka naĩ ! 
Kwoou ĩsũvĩei mũno maũndũnĩ ala mũkwĩka ! “Ethĩwa mwana-a-au nĩwakũvĩtĩsya mũkany'e , na akwĩtya ũekeo mũekee . 
O na ethĩwa akũvĩtĩsya mavinda mũonza kwa mũthenya na kĩla ĩvinda ayũka aikw'ĩa , ‘Nĩngũvĩtĩsye , ndekee ,’ no nginya ũmũekee .”
Atũmwa nĩmeeie Mwĩai atĩĩ , “Twongeleele mũĩkĩĩo !”
Nake Mwĩai amea atĩĩ , “Kethĩwa mwĩ na mũĩkĩĩo wĩana o mbeke ĩla nini ya mũtĩ nĩkwĩa mũkũyũ ũũ , ‘Kũka vau ũkevande ũkanganĩ ,’ na ũyĩka ũu mwasya .
“Nũũ katĩ wenyu mũthũkũmi wake ekũĩmaa kana ekũĩthasya malondu asyoka mũsyĩ aumĩte wĩanĩ ũmwĩa , ‘Ĩkalaate wĩkale nthĩ ũathĩw'e ?’ 
Vandũ va ũu amwĩaa atĩĩ , ‘Enda ũnzeũvĩsye lĩu wa wĩoo , na ũyĩyova kĩkoi wũke ũnthũkũme nambe kũathĩw'a . We nũkwĩsa kũya ĩtina .’
Mũthũkũmi ũsu ndatũngĩawa mũvea nũndũ wa kwĩanĩsya ũndũ weewa eke . 
Kwoou o nenyu , yĩla mweanĩsya kĩla mwĩĩtwe mwĩke aasyai , ‘Ithyĩ twĩ o athũkũmi , na tweeka kũtethya o wĩa ũla witũ .’ ”
Yesũ o aendete Yelũsalemu , nĩwesĩlile mũvakanĩ wa Samalia na Kalilii . 
Aendete akalike ndũanĩ ĩmwe , nĩwakomanie na aũme ĩkũmi mawaĩte mangũ . Nĩmaũngamie vaasa , 
na meetana na wasya mũnene mayasya atĩĩ , “Yesũ ! Mũmanyĩsya , twĩw'ĩe tei !”
Yĩla Yesũ wamonie nĩwameie atĩĩ , “Endai mũkeyonany'e kwa athembi maĩkĩĩthye kana mwĩ avou .” Me nzĩanĩ maendete nĩmavoiw'e .
Yĩla ũmwe woo woonie kana nĩwavow'a , nĩwasyokie aimũkatha Ngai na wasya mũnene . 
Nĩwakomie nthĩ na ĩvu vakuvĩ na Yesũ na amũtũngĩa mũvea ; mũndũ ũsu aĩ Mũsamalia . 
Yesũ nĩwakũlilye atĩĩ , “Andũ ala mavow'a ti ĩkũmi ? Ala angĩ kenda maĩva ?
Mbona mũeni ũũ e weka nowe wasyoka amũtũngĩe Ngai mũvea ?” 
Yesũ amwĩa atĩĩ , “Ũkĩla ũthi , nĩwavow'a nũndũ wa mũĩkĩĩo waku .”
Avalisi amwe nĩmamũkũlilye Yesũ yĩla ũsumbĩ wa Ngai ũkoka . Nake amasũngĩa amea atĩĩ , “Ũsumbĩ wa Ngai ti kĩndũ kya kwoneka kyũkĩte . 
Vai mũndũ ũkethĩwa atonya kwasya , ‘Kwa sisyai nĩ ũũ vaa ,’ kana , ‘Nĩ ũya vaya ,’ nũndũ ũsumbĩ wa Ngai wĩ katĩ wenyu .”
Nĩvo ĩndĩ weeie amanyĩw'a make atĩĩ , “Ĩvinda nĩyũkĩte yĩla mũkenda kwona ũmwe wa mĩthenya ya Mwana wa Mũndũ , ĩndĩ mũikawona . 
Ve andũ makokĩla mamwĩe , ‘Sisyai e vaya ,’ kana ‘Sisyai e vaa !’ Mũikaamaatĩĩe . 
Mwana wa Mũndũ akaumĩla ta ũtisi , ũla ũtisaa ũkathesya ĩtu yonthe . 
Ĩndĩ mbee wa ũu , akamba kũthĩnw'a mũno na kũlewa nĩ andũ ma ĩvinda yĩĩ . 
O ũndũ kwailyĩ ĩvindanĩ ya Noa , now'o kwĩĩthĩwa kũilyĩ ĩvindanĩ ya Mwana wa Mũndũ . 
Ĩvindanĩ yĩu , andũ nĩmaĩsaa na kũnyw'a , na nĩmatwaanaa na kũtwawa , kũvika mũthenya ũla Noa walikile ngalawanĩ , na kwooka kĩla kĩw'ũ kingĩ kyamoaa . 
Yĩkeethĩwa yĩilyĩ ũndũ kwailyĩ ĩvindanĩ ya Loto . Andũ nĩmaĩsaa na kũnyw'a , na nĩmathooaa syĩndũ na kũthoosya , na nĩmavandaa na kwaka myako .
Ĩndĩ mũthenya ũla Loto waumie Sondomu , mwaki wa lavuti nĩwatheeie kuma ĩtunĩ wamavĩvya andũ onthe makw'a . 
Ũu now'o kwĩĩthĩwa kũilyĩ mũthenya ũla Mwana wa Mũndũ wĩumĩla .
“Mũthenyanĩ ũsu , mũndũ ũla ũkethĩwa nyũmbanĩ yake ĩũlũ , ndakaatinde aitheea ose mĩio kuma nyũmbanĩ yake , na o ta ũu , ũla ũkethĩwa mũũndanĩ ndakaatinde aisyoka mũsyĩ .
Lilikanai kĩla kyeekĩkie kwa mũka wa Loto ! 
Mũndũ ũla wendaa kũsũvĩa thayũ wake akawasya ; ĩndĩ ũla waasya thayũ wake akawona ĩngĩ .
Ekai nĩmũtavye , ũtukũ ũsu andũ elĩ nĩmakethĩwa makomete kĩtandanĩ kĩmwe ; ũmwe nũkoswa , na ũla ũngĩ aitiwa . 
Aka elĩ nĩmakethĩwa maithiĩa ĩvianĩ yĩmwe ; ũmwe nũkoswa na ũla ũngĩ aitiwa .”
O ta ũu , aũme elĩ makeethĩwa mũũndanĩ ; ũmwe nũkoswa na ũla ũngĩ aitiwa .
Amanyĩw'a ma Yesũ nĩmamũkũlilye atĩĩ , “Mwĩai ũndũ ũũ ũkeethĩwa va ?” Nake Yesũ amasũngĩa , “Vandũ vala ve kimba nĩvo ndei syũmbanĩlĩĩlaa .”
Nĩvo ĩndĩ Yesũ watavisye amanyĩw'a make ngelekany'o ayenda kũmamanyĩsya kana nĩmaĩlĩte kũvoyaa kĩla ĩvinda mate kũkw'a ngoo . 
Nĩwameie atĩĩ , “Ndũanĩ ĩmwe vaĩ mũsili wa makoani wekalaa vo , ũtamũkĩaa Ngai kana akanenga mũndũ o na wĩva ndaĩa . 
O ta ũu , ndũanĩ ĩsu vaĩ kĩveti ndiwa kyatindĩaa kũthi kwa mũsili ũsu wa makoani , na kũmwĩsũva akĩtetee kĩikavalũkw'e nĩ ũla masikatanĩte . 
Mũsili ũsu nĩwatatie kũlea vandũ va ĩvinda ĩasa , ĩndĩ mũthya esa kũsũanĩa e weka asya , ‘O na kau ndimũkĩaa Ngai kana kũnenga mũndũ o na wĩva ndaĩa , 
ĩndĩ nũndũ nĩtindĩa kũthĩnw'a nĩ kĩveti kĩĩ , nĩngũkĩtetea , nũndũ nalea , kĩendeea kũkaa na kũndya mũtwe !’ ”
Nĩvo ĩndĩ Mwĩai wameie atĩĩ , “Kwa ĩw'ai ũndũ mũndũ ũsu ũte mũlũngalu waneena . 
Nĩkũlya , o nake Ngai ndakatetea andũ make ala mamũĩĩaa ũtukũ na mũthenya ? Akatindanga ateũmethukĩĩsya ? 
Ekai nĩmũtavye , akamatetea mĩtũkĩ mũno . Ĩndĩ ũu wĩ o vo , nĩkũlya , Mwana wa Mũndũ akeethĩa mũndũ wĩ na mũĩkĩĩo yĩla wĩũka kũũ nthĩ ?”
Yesũ nĩwasyokie atavya andũ ala monaa me alũngalu kwĩ andũ ala angĩ ngelekany'o ĩno : 
“Andũ elĩ nĩmaendie Ĩkalũnĩ kũvoya ; ũmwe aĩ Mũvalisi na ũla ũngĩ aĩ mumĩthya wa koti .
“Mũvalisi nĩwaũngamie vandũ vake e weka na avoya ayasya , ‘Ngai , nĩngũũtũngĩa mũvea nĩkwĩthĩwa nyie ndi mũvenani , ndi mũkengani , na ndi kĩlaalai ta andũ ala angĩ , o na ndiilyĩ ta mumĩthya ũũ wa koti . 
Nĩndĩĩaa kũya kelĩ kwa kyumwa , na nĩnumasya kĩlungu kya ĩkũmi kya syĩndũ syonthe ila ngwataa .’
“Mumĩthya wa koti nake nĩwaũngamie kũasa , na o na ndaang'elela ĩtunĩ , ĩndĩ eekwata kĩthũi na asya , ‘Ame Ngai , mbĩw'ĩe tei , nyie nĩ mũvĩtany'a !’
Ekai nĩmũtavye , mumĩthya ũsu wa koti nĩwe wenũkie atalĩlwe kwĩthĩwa mũlũngalu , na ti Mũvalisi ũsu , nũndũ mũndũ ũla wĩnenevasya akanyivw'a , nake ũla wĩnyivasya akanenevw'a .”
Andũ amwe nĩmaeteie Yesũ syana nini aiathime kwa kũsilĩĩla moko , ĩndĩ yĩla amanyĩw'a mamonie mamasiĩĩa kwĩka ũu . 
Ĩndĩ Yesũ asyĩta ithi vala ũĩ ayasya atĩĩ , “Ekanai na syana nini syũke vala nĩĩ , mũikaisiĩĩe , nũndũ Ũsumbĩ wa Ngai nĩ wa ala mailyĩ tasyo . 
Nĩmũtavya w'o , mũndũ o na wĩva ũla ũtosaa ũsumbĩ wa Ngai o tondũ kana kanini katonya kũwosa , ndakalika vo .”
Mũtongoi ũmwe wa Ayuti nĩwamũkũlilye Yesũ atĩĩ , “Mũmanyĩsya mũseo , naĩlĩte kwĩka ata nĩ kana nĩkwate thayũ ũtathela ?”
Yesũ amwĩa atĩĩ , “Wĩmbĩta mũseo nĩkĩ ? Vai mũndũ mũseo ; no Ngai mũseo e weka . 
We nĩwĩsĩ ũndũ mĩao ĩkwasya : ‘Ndũkalaalae ; ndũkoae mũndũ ; ndũkoye ; ndũkanengane ũkũsĩ wa ũvũngũ ĩũlũ wa mũndũ ũngĩ ; nenga ĩthe waku na inyia waku ndaĩa .’ ”
Mũndũ ũsu amwĩa atĩĩ , “Nyie nambĩĩie kũkwata mĩao ĩsu yonthe kuma nĩ mũnini .”
Yesũ eew'a ũu amwĩa atĩĩ , “Ve ũndũ ũmwe ũtialĩtye naw'o nĩ ũũ : Enda ũkathoosye syĩndũ syaku syonthe , na ũinenga ngya mbesa ila ũũkwata , naku ũkeethĩwa na ũthwii ĩtunĩ na ĩndĩ ũyũka ũngaatĩĩe .” 
Mũndũ ũsu eew'a ndeto isu , nĩweewie woo mwingĩ nũndũ aĩ mũthwii mũno .
Yesũ nĩwasyaisye mũndũ ũsu na asya atĩĩ , “Ũkeethĩwa wĩ ũndũ wĩ vinya kwa andũ athwii kũlika ũsumbĩnĩ wa Ngai ! 
Ĩĩ , ũkeethĩwa wĩ laisi kwa ngamĩle kũlikĩla kalimanĩ ka singano , kũte mũndũ mũthwii kũlika ũsumbĩnĩ wa Ngai .”
Andũ ala meewie ũu nĩmakũlilye atĩĩ , “Na yu nũũ ũla ũtonya kũkwata thayũ ũtathela ?”
Ĩndĩ Yesũ amea atĩĩ , “Kĩla kĩtatonyeka kwa andũ , nĩkĩtonyeka kwa Ngai .”
Vetelo amwĩa atĩĩ , “Ithyĩ nĩtũtiĩte mĩsyĩ yaitũ tũkakũatĩĩa .”
Yesũ amea atĩĩ , “Nĩmũtavya w'o , mũndũ o na wĩva ũla ũtiĩte mũsyĩ , kana mũka , kana ana-a-inyia , kana asyai , kana syana kwondũ wa ũsumbĩ wa Ngai , 
akakwata syĩndũ mbingĩ mũno ĩvindanĩ yĩĩ , na aikwata thayũ ũtathela ĩvindanĩ yĩla yũkĩte .”
Yesũ nĩweetie ala amanyĩw'a ĩkũmi na elĩ mathi nzama ũtee na amea atĩĩ , “Ĩthukĩĩsyei , yu tũendete Yelũsalemu , na maũndũ onthe ala maandĩkĩtwe nĩ athani ĩũlũ wa Mwana wa Mũndũ nĩmeũthi kwĩanĩw'a kũu . 
Nũkũthi kũnenganwe kwa Andũ-ma-mbaĩ-ingĩ , namo makamũthekeea na kũmũumanga o vamwe na kũmũtw'ĩlanga mata . 
O ta ũu makamũvũa na kũmũaa , ĩndĩ akathayũũka kuma kwa akw'ũ ĩtina wa mĩthenya ĩtatũ .” 
Kĩla Yesũ wawetaa kyaĩ kĩvithany'e kwoo , na kwoou mayaamanya aneenaa ĩũlũ wa kyaũ .
Yesũ e vakuvĩ kũvika Yeliko , nĩweethĩie mũndũ ũmwe kĩlalinda ailyĩ nthĩ ũtee wa nzĩa akĩvoya andũ syĩndũ . 
Yĩla weewie andũ aingĩ mavĩtĩte , nĩwakũlilye nĩ kyaũ kĩla kĩendee .
Andũ nĩmamũsũngĩie mamwĩa atĩĩ , “Nĩ Yesũ kuma Nasaleti ũvĩtĩte .”
Mũndũ ũsu nĩweetanie mũno ayasya atĩĩ , “Yesũ mwana wa Ndeviti , mbĩw'ĩe tei !”
Andũ ala maĩ mbee nĩmamũkanisye avindye , ĩndĩ eetana na wasya mũnene mbeange , “Mwana wa Ndeviti , mbĩw'ĩe tei !”
Yesũ nĩwaũngamie na asya mũndũ ũsu nĩaetwe vala ũĩ . Athengeea vakuvĩ , Yesũ nĩwamũkũlilye atĩĩ , 
“Wĩenda ngwĩke ata ?” Nake amwĩa atĩĩ , “Mwĩai , nĩenda ũndonyethye kwona nthĩ .”
Yesũ amwĩa atĩĩ , “Ambĩĩa kwona ; nĩwavow'a nũndũ wa mũĩkĩĩo waku .”
Vau kwa vau nĩwambĩĩie kwona nthĩ , na auma Yesũ ĩtina aimũkumya Ngai . Yĩla andũ onthe moonie ũu , o namo nĩmamũkathie Ngai .
Yesũ nĩwalikile ndũanĩ ya Yeliko ĩndĩ o avĩtĩte . 
Vaĩ mũndũ ũmwe ndũanĩ ĩsu weetawa Sakayo waĩ mumĩthya mũnene wa koti na waĩ mũthwii mũno . 
Nĩwendaa kwona Yesũ amanye nĩwe ũũ , ĩndĩ ndaatonya kũmwona nũndũ wa wingĩ wa andũ , na kwongela aĩ mũkuvĩ mũno . 
Kwoou nĩwasembie aendaa mbee na alĩsa mũkũyũnĩ nĩ kana atonye kũmwona Yesũ , nũndũ aĩ esĩle nzĩanĩ ĩsu . 
Yĩla Yesũ wavikie vau , nĩwasyaisye ĩũlũ na amwĩa atĩĩ , “Sakayo , Uma mĩtũkĩ ; ũmũnthĩ no nginya ndinde mũsyĩ kwaku .”
Sakayo nĩwaumie mũtĩnĩ mĩtũkĩ , athi amũthokya Yesũ e na ũtanu mwingĩ .
Yĩla andũ onthe moonie ũu , nĩmanyungunyĩisye mayasya atĩĩ , “Mũndũ ũũ athi kwĩthĩwa mũeni wa mũndũ mũvĩtany'a !”
Ĩndĩ Sakayo nĩwaũngamie na eea Mwĩai atĩĩ , “Ĩthukĩĩsye Mwĩai , nyie nĩngũnenga ngya nyusu ya ũthwii wakwa , na ethĩwa ve mũndũ naavena kĩndũ , nĩngũmũtũngĩa mavinda ana ma kĩndũ kĩu .”
Yesũ nĩwaisye atĩĩ , “Ũmũnthĩ ũtangĩĩo nĩwalika mũsyĩnĩ ũũ , nũndũ mũndũ ũũ o nake nĩ nzyawa ya Avalaamu . 
Nĩkwĩthĩwa Mwana wa Mũndũ ookie kũmantha na kũtangĩĩa andũ ala au .”
Andũ o maendee na kwĩthukĩĩsya maũndũ asu , Yesũ nĩwamatavisye ngelekany'o . Aĩ vakuvĩ kũvika Yelũsalemu na andũ masũanĩaa kana ũsumbĩ wa Ngai nũkwambĩĩa o mĩtũkĩ .
Nĩwameie atĩĩ , “Kwaĩ mũndũ ũmwe wa nyũmba ya kĩ-ũsumbĩ waendaa kyalo nthĩ yĩ kũasa , akatw'ĩkĩthw'e mũsumbĩ na aisyoka . 
Atanamba kũthi , nĩweetie athũkũmi make ĩkũmi amanenga kĩla ũmwe mbesa sya thaavu na amea atĩĩ , ‘Tandĩthyai mbesa ii kũvika yĩla nĩũka .’ 
Mũndũ ũsu nĩwamenetwe nĩ andũ , na kwoou matũma andũ mamume ĩtina mathi makasye , ‘Tũikwenda mũndũ ũũ atw'ĩke mũsumbĩ waitũ .’
“Yĩla wasyokie mũsyĩ amina kũtw'ĩkĩthw'a mũsumbĩ , nĩwatũmanie ala athũkũmi moke , nĩ kana amanye ũndũ matandĩthĩtye mbesa syake .
“Ũla wa mbee nĩwookie na amwĩa atĩĩ , ‘Mũnene , mbesa syaku nĩnĩnaitandĩthisye nakwata ingĩ ĩkũmi .’
Nake amwĩa , ‘Wĩkĩte nesa ; we wĩ mũthũkũmi mũseo ! Nũndũ ũneethĩiwe wĩ wa kwĩkwatw'a ũndũnĩ mũnini , nĩkũnenga kũũngamĩa ndũa ĩkũmi .’ 
Wa kelĩ nake nĩwookie na amwĩa atĩĩ , ‘Mũnene , mbesa syaku nĩnaitandĩthisye nakwata ingĩ itano .’ 
Nĩwamwĩie ũsu nake , ‘Naku nĩkũnenga kũũngamĩa ndũa itano .’
“Nĩvo ĩndĩ mũthũkũmi ũngĩ wookie amwĩa atĩĩ , ‘Mũnene , mbesa syaku nii vaa ; nasyoveeie kĩtambaanĩ naivitha vo . 
Nyie nĩnĩnaũkĩaa nũndũ we wĩ mũndũ mũmũ mũno ; wosaa syĩndũ ite syaku na ũkethaa kĩla ũtaavanda .’ 
Mũnene ũsu amwĩa , ‘Nĩkũsilĩla o na ndeto syaku we mũthũkũmi ũũ . Nĩwĩsĩ nĩ mũndũ mũmũ mũno na nosaa syĩndũ ite syakwa , na kũkethaa kĩla ndaavanda ! 
Waleaa ĩndĩ kũtwaa mbesa syakwa vengi nĩkĩ , na nasyoka nĩthĩwa nĩnasyosie syĩ na ũsyao ?’
“Nĩvo ĩndĩ wameie ala maũngyĩ nake vau atĩĩ , ‘Mũvenei mbesa isu mũnenge ũla mũthũkũmi wĩ na ĩkũmi .’ 
Ĩndĩ andũ asu mamwĩa , ‘Mũnene , mbona ũsu e na ĩkũmi !’
Nake amasũngĩa amea , ‘Ekai nĩmũtavye , mũndũ ũla wĩ na kĩndũ akongeleelwa ingĩ mbingĩ , ĩndĩ ũla ũte na kĩndũ o na kala kanini wĩthĩwa e nako akavenwa . 
Yu ĩndĩ ala amaitha makwa matendaa ngĩtw'ĩka mũsumbĩ woo , maetei vaa mũmoaĩe mbee wakwa !’ ”
Yesũ amina kũneena ndeto isu , nĩwatongoeisye andũ elekele Yelũsalemu . 
Yĩla wathengeeie ndũa yĩtawa Mbethivake na ĩngĩ yĩtawa Mbethani , vakuvĩ na Kĩĩma kya Mĩthata , nĩwatũmie amanyĩw'a make elĩ ,
amea atĩĩ , “Endai ndũanĩ ĩya yĩ mbee wenyu , na mũilika nĩmũkwona ndena ya ĩng'oi ĩtaakua mũndũ yĩ mbove . Mĩthasyei na mũimĩete vaa . 
Mwakũlw'a nĩ mũndũ , ‘Mwĩmĩthasya yakĩ ?’ Mũtavyei , ‘Mwĩai e na vata nayo .’ ”
Kwoou nĩmaendie na mamyona o ũndũ wamatavĩtye . 
Maendee na kũthasya ndena ĩsu , ene mayo nĩmamakũlilye atĩĩ , “Mwĩmĩthasya yakĩ ?”
Namo masũngĩa masya , “Mwĩai e na vata nayo .” 
Nĩmatwaĩie Yesũ ndena ĩsu . Nĩvo ĩndĩ mailĩĩile ngũa syoo mũongo kwayo , na mamũtetheesya kũtũla ĩũlũ . 
Yesũ aendete akuĩtwe nĩ ndena ĩsu , andũ nĩmalanilye ngũa syoo kũu nzĩanĩ .
Athengee mũsyĩ wa Yelũsalemu e kĩtheeonĩ kya Kĩĩma kya Mĩthata , ĩkomano yonthe ya amanyĩw'a make nĩyambĩĩie kũtũngĩa Ngai mũvea , na kũmũkatha nũndũ wa maũndũ manene onthe ala moonete . 
Nĩmaasya atĩĩ , “Nĩ mũathime mũsumbĩ ũla wũkĩte ĩsyĩtwanĩ ya Mwĩai ! Mũuo wĩthĩwe ĩtunĩ , na ũkumyo kwa Ngai ĩũlũ ĩtunĩ !”
Nĩvo ĩndĩ Avalisi amwe maĩ ĩkomanonĩ yĩu mamwĩie Yesũ atĩĩ , “Mũmanyĩsya , kany'a amanyĩw'a aa maku mavindye .”
Nake Yesũ amasũngĩa amea atĩĩ , “Aa makavindya , mavia nĩkũneena na wasya mũnene .”
Yĩla Yesũ wathengeeie mũsyĩ wa Yelũsalemu na awona , nĩwaĩie nũndũ waw'o 
ayasya atĩĩ , “Kethĩwa ũmũnthĩ nũmanya kĩla kĩtonya ũkũetee mũuo ! Ĩndĩ nĩ kĩvithe ndũkyona . 
Ĩvinda nĩyũkĩte yĩla amaitha maku makomba ivumbu ikũthyũlũlũkĩte . Makakũthyũlũlũka na maikũvinganĩsya kuma ngalĩko syonthe . 
Makakwananga vyũ vamwe na andũ ala matũaa nthĩnĩ waku . Vai ĩvia makatia mataomboete . Makeeka ũu nũndũ ndwaaenda kũmanya ĩvinda yĩla Ngai wookie akwovosye .”
Nĩvo ĩndĩ Yesũ waendie alika Ĩkalũnĩ , na ambĩĩa kũlũngya andũ ala mathooeasya syĩndũ vo
akĩmea atĩĩ , “Maandĩko Matheu maĩtye , ‘Nyũmba yakwa nĩ nyũmba ya kũvoyea ,’ nayu kwa sisyai , mũmĩtw'ĩkĩthĩtye vandũ va kwĩvithaa avutani .”
Yesũ nĩwamanyĩasya Ĩkalũnĩ kĩla mũthenya . Athembi anene na amanyĩsya ma Mĩao na atongoi ma andũ nĩmamanthaa ũndũ matonya kũmũaa , 
ĩndĩ mayaaona nzĩa meka ũu , nĩkwĩthĩwa andũ onthe matindaa mamwĩthukĩĩsye matekwenda kũvĩtũkwa nĩ kateto .
Mũthenya ũmwe Yesũ e Ĩkalũnĩ akĩmanyĩsya andũ na kũtavany'a Ũvoo Mũseo , athembi anene na amanyĩsya ma Mĩao na atumĩa nĩmaendie vala ũĩ , 
na mamũkũlya atĩĩ , “Kwa tũtavye , wĩĩka maũndũ aa na ũkũmũ mwaũ , na nũũ ũkũnengete ũkũmũ ũsu wa kũmeka ?”
Yesũ amasũngĩa amea atĩĩ , “O nakwa nĩngũmũkũlya ĩkũlyo . Kwa ndavyei , 
Yoana anengetwe ũkũmũ wa kũvatisa nĩ andũ kana anengetwe nĩ Ngai ?”
Namo mambĩĩa kũoany'a maikũlany'a atĩĩ , “Twĩasya ata ? Twasya , ‘Anengetwe nĩ Ngai ,’ etũkũlya , ‘Nĩkĩ ĩndĩ mũtaaĩtĩkĩla ũvoo wa Yoana ?’ 
Na tũkasya , ‘Anengetwe nĩ andũ ,’ andũ aa onthe no matũkimange na mavia , nũndũ onthe nĩmesĩ nesa kana Yoana aĩ mwathani .” 
Kwoou nĩmasũngĩie Yesũ mamwĩa atĩĩ , “Tũyĩsĩ anengetwe ũkũmũ nũũ .”
Nake Yesũ amea , “O nakwa ndimũtavya nĩĩka maũndũ aa na ũkũmũ mwaũ .”
Nĩvo ĩndĩ Yesũ watavisye andũ na ngelekany'o amea : “Ve mũndũ ũmwe wavandie mũũndanĩ wake wa mĩsavivũ na aũkomboethya aĩmi , na ĩndĩ athi kyalo kĩasa nthĩ ĩngĩ . 
Yĩla ĩvinda ya kũketha nzavivũ yavikie , nĩwatũmie mũthũkũmi ũmwe wake akanengwe kĩlungu kĩla kyake nĩ aĩmi amũetee . Ĩndĩ aĩmi nĩmavũie mũthũkũmi ũsu na mamũlũngya athi ate na kĩndũ . 
Mwene mũũnda nĩwatũmie mũthũkũmi ũngĩ , namo aĩmi mamũvũa ũsu o nake , na mamũumanga na mamũlũngya athi ate na kĩndũ . 
Nĩwatũmie mũthũkũmi wa katatũ , nake ũsu aĩmi mamũũmĩsya mũno na mamwĩkya nza .
Nĩvo ĩndĩ mwene mũũnda weekũlilye , ‘Yu nĩĩka ata ? Nĩtũma mwana wakwa mwendwa ; nĩvatonyeka makamũnenga ndaĩa !’ 
Ĩndĩ yĩla aĩmi moonie mwana ũsu meeana , ‘Ũũ nĩwe ũkanengwa mũũnda ũũ nĩ ĩthe ; tũmũae na ũtiĩwa ũkatw'ĩka witũ .’ 
Kwoou mamũtwaa nza wa mũũnda ũsu na mamũaa .” Nĩvo ĩndĩ Yesũ wakũlilye andũ atĩĩ , “Yuĩ , mwene mũũnda akeekana ata na aĩmi asu ?
Akooka amoae , na aikomboethya andũ angĩ mũũnda ũsu wake .” Yĩla andũ meewie ũu masya atĩĩ , “Ai , ũndũ ta ũsu ndũkaaĩthĩwe !”
Yesũ nĩwamasyaisye na amakũlya atĩĩ , “Nayu maandĩko aa methĩawa mayasya ata ? ‘Ĩvia yĩla yaleilwe nĩ aki ma myako , nĩyĩtw'ĩkĩte ĩvia yĩla ya vata mũno mwakonĩ .’
Mũndũ ũla wĩvalũka ĩũlũ wa ĩvia yĩu , akavevenzeka , na ethĩwa ĩvia yĩu yĩkavalũkĩla mũndũ , yĩkamũtumba anyaĩĩke vyũ .”
Amanyĩsya ma Mĩao na athembi anene nĩmendie kũmũkwata Yesũ saanĩ ũsu , nũndũ nĩmamanyie kana etavanasya ngelekany'o ĩsu aimatina , ĩndĩ makĩa andũ .
Kwoou nĩmambĩĩie kũmantha mwanya mũseo , na matũma andũ amwe mathi makeyĩkalye ta aseo , na maimũkũlya Yesũ makũlyo mamũteete aneene ũndũ ũtaĩlĩte , nĩ kana matonye kũmũsikata kwa ngavana . 
Andũ asu nĩmaendie vala ve Yesũ mamwĩa atĩĩ , “Mũmanyĩsya , nĩtwĩsĩ kana ũneenaa na kũmanyĩsya ũla w'o . Ndwĩkaa ũndũ wendeesye mũndũ , ĩndĩ ũmanyĩasya andũ kwenda kwa Ngai kwa nzĩa ĩla mbaĩlu . 
Kwa tũtavye , nĩ waĩlu kũĩva mũsumbĩ wa Loma koti ? Tũmũĩvae kana tũlee ?”
Ĩndĩ Yesũ nĩwamanyie ũseleke woo na amea atĩĩ , 
“Kwa mbony'ei ndinalĩ ĩmwe . Visa ũsu na ĩsyĩtwa yĩu nĩ syaũ ?” Namo mamũsũngĩa , “Nĩ sya mũsumbĩ wa Loma .”
Kwoou Yesũ amea atĩĩ , “Nengai ĩndĩ mũsumbĩ kĩla kya mũsumbĩ , na mũinenga Ngai kĩla kya Ngai .”
Andũ asu mayaatonya kũmũkwatya Yesũ kwĩsĩla ndetonĩ ila waneeneie mbee wa andũ . Ĩndĩ nĩmaseng'ie mũno nĩ ũsũngĩo wake na mavindya .
Nĩvo ĩndĩ amwe ma Asatũkai , ala maasya kana andũ maikathayũũka kuma kwa akw'ũ , maendie vala ve Yesũ na mamũkũlya atĩĩ , 
“Mũmanyĩsya , Mwose nĩwatũandĩkĩie Mwĩao ũũ : ‘Ethĩwa mũndũ nĩwakw'a atia mũka ate kana , no nginya mwana-a-inyia ose mũndũ mũka ũsu ndiwa , nĩ kana asyaie mwana-a-inyia syana .’ 
Yuĩ , kwaĩ aũme mũonza ma inyia ũmwe . Ũla mũkũũ nĩwatwaanie na akw'a atia mũka ate kana . 
Ũla ũmũatĩĩe nĩwatwaie mũndũ mũka ũsu , 
o na wa katatũ eeka oou . Onthe me mũonza nĩmamũtwaie , na vai ũmwe waatia kana aikw'a . 
Ĩtina mũndũ mũka ũsu nĩwakwie o nake . 
Yu ĩndĩ , mũthenya ũla akw'ũ makathayũũka , mũndũ mũka ũsu akeethĩwa e mũka wa wĩva , na onthe me mũonza nĩmamũtwaĩte ?”
Yesũ amasũngĩa amea atĩĩ , “Andũ ĩvindanĩ yĩĩ nĩmatwaanaa na makatwawa , 
ĩndĩ andũ ala makoneka maĩlĩte kũthayũũka kuma kwa akw'ũ ĩvindanĩ yĩu , maikethĩwa maitwaana kana kũtwawa . 
Maikethĩwa matonya kũkw'a nũndũ makeethĩwa mailyĩ ta alaĩka , na nĩ syana sya Ngai kwa kũthayũũkw'a kuma kwa akw'ũ . 
Naw'o ũndũ wa kũthayũũka kuma kwa akw'ũ , o nake Mwose nũĩkĩĩthĩtye ũndũ ũsu Maandĩkonĩ Matheu , vala vawetete ĩũlũ wa kakuthu kakene . Vau nũmwĩtĩte Mwĩai , ‘Ngai wa Avalaamu , Ngai wa Isaka , na Ngai wa Yakovo .’ 
We ti Ngai wa ala akw'ũ , ĩndĩ nĩ Ngai wa ala me thayũ , nũndũ kwake andũ onthe me thayũ .”
Nĩvo ĩndĩ amanyĩsya amwe ma Mĩao mamwĩie atĩĩ , “Mũmanyĩsya , wasũngĩa nesa .” 
Ĩtina wa ũu , vai mũndũ waatata kũmũkũlya ũndũ ĩngĩ .
Nĩvo ĩndĩ Yesũ wamakũlilye atĩĩ , “Andũ matonya ata kwasya kana Klĩsto nĩ nzyawa ya Ndeviti ? 
Ndeviti mwene nũneenete ĩvukunĩ ya Savulĩ akasya , ‘Ngai nĩwamwĩie Mwĩai wakwa :
Ĩkala nthĩ ngalĩko ya kw'oko kwakwa kwa aũme , kũvika yĩla nĩmaia amaitha maku ungu wa ũtonyi waku .’
Ethĩwa ĩndĩ Ndeviti eetie Klĩsto , ‘Mwĩai ,’ kũtonyeka ata Klĩsto ethĩwe e nzyawa yake ?”
Yesũ nĩwatavisye amanyĩw'a make andũ onthe methukĩĩsye amea atĩĩ , 
“Ĩsũvĩanei na amanyĩsya ma Mĩao ; mendete kũthi mekĩĩte ngũa ndaasa , na kũkethaw'a na ndaĩa me ndũnyũ . O ta ũu mendete kwĩkala ivĩlanĩ sya mbee nyũmbanĩ sya Ayuti sya kũthaithĩa na kũmbanĩa , na kwĩkala kũndũ kwa ndaĩa me mbokanĩ . 
Nĩmavenaa aka ndiwa syĩndũ syoo , na kwĩseũvya kwa kũvoya mboya ndaasa . Ũsilĩlo woo ũkeethĩwa wĩ mũnene mũno .”
Yesũ nĩwasyaĩĩisye andũ , na oona ũndũ andũ athwii meekĩaa mĩvothi yoo kĩnandũnĩ kya Ĩkalũ . 
O ta ũu nĩwoonie kĩveti kĩmwe ndiwa na kĩtaĩ kĩndũ kyeekĩa tũsumunĩ twĩlĩ . 
Nĩvo ĩndĩ waisye atĩĩ , “Nĩmũtavya w'o , kĩveti kĩĩ ndiwa na kĩte syĩndũ , nĩkyo kyaumya mbingĩ kũte andũ ala angĩ onthe . 
Nũndũ andũ ala angĩ onthe meumasya nũndũ wa kwingĩvĩwa , ĩndĩ kyo o na kau nĩ ngya , kyaumya kyonthe kĩla kĩĩ kĩkwatya kwondũ wa mavata makyo onthe .”
Amanyĩw'a amwe ma Yesũ nĩmaneenaa ĩũlũ wa Ĩkalũ , ũndũ yanakavĩtw'e nĩ mavia ala yakĩtwe namo , na mĩthĩnzĩo ĩla yaumĩw'e Ngai . Yesũ nĩwameie atĩĩ , 
“Syĩndũ ii mũkwona , ve ĩvinda yũkĩte wĩthĩe vai ĩvia o na yĩmwe yĩkatiwa yĩ ĩũlũ wa yĩngĩ ; syonthe ikaomboangwa vyũ .”
Nĩvo ĩndĩ mamũkũlilye atĩĩ , “Mũmanyĩsya , maũndũ aa makeethĩwa ĩndĩĩ , na nĩ kyaũ kĩkwonany'a kana ĩvinda nĩ ĩviku maũndũ asu methĩwe ?”
Yesũ amea atĩĩ , “Ĩkalai mwĩsũvĩĩte na mũiketĩkĩle mũndũ o na wĩva amũkenge . Andũ aingĩ makooka na ĩsyĩtwa yakwa mayasya , ‘Ninyie Klĩsto ,’ na , ‘Ĩvinda nĩ ĩviku !’ Mũikatate kũmaatĩĩa . 
Yĩla mwĩĩw'a ituu sya makaũ na ithokoo mũikaamake , nũndũ maũndũ asu no nginya meamba kwĩthĩwa , ĩndĩ maikethĩwa mayonany'a kana ĩvinda ya mũminũkĩlyo nĩ ĩviku .”
Nĩwaendeeie na kũmatavya amea atĩĩ , “Nthĩ ĩkakwatya kaũ na ĩngĩ , na ũsumbĩ ũkavithũkĩa ũngĩ . 
Kũkeethĩwa itetemo nthũku sya nthĩ , na kũkeethĩwa mayũa kũũ na kũũ na mowau mathũku mũno . O ta ũu kũkeethĩwa syĩndũ sya kũtelemya na mawonany'o manene yayayanĩ . 
Ĩndĩ maũndũ aa onthe matanamba kwĩthĩwa nĩmũkakwatwa na kũthĩnw'a . Mũkatwawa nyũmbanĩ sya Ayuti sya kũthaithĩa na kũmbanĩa mũkasilĩlwe na mũyovwa yela . O ta ũu nũndũ wa kwĩthĩwa mwĩ aatĩĩi makwa , mũkatwawa mbee wa makavana na asumbĩ .
Yĩu yĩkeethĩwa ĩvinda yenyu ya kwĩthĩwa mwĩ ngũsĩ . 
Kwoou tw'ai ngoonĩ syenyu kana mũikambaa kũtinda mũisũanĩa ũndũ mũũthi kũneena , 
nũndũ nyie ngamũnenga ũĩ wa kũmanya ndeto sya kũneena , ila amaitha menyu matakethĩwa matonya kwilea kana kwikananĩa . 
O na nĩmũkathoow'a nĩ ana-a-inyia menyu , andũ ma mũsyĩ na anyanyae menyu ; na amwe menyu nĩmakoawa . 
Mũkamenwa nĩ kĩla mũndũ nũndũ wakwa . 
Ĩndĩ vai ũsw'ĩĩ o na ũmwe wa mĩtwe yenyu ũkaa . 
Kwa kũmĩĩsya kwenyu mũkakwata thayũ ũtathela .
“Yĩla mũkona Yelũsalemu yathyũlũlũkwa nĩ asikalĩ ma kaũ , mwĩmanya kana kwanangwa kwayo kwĩ vakuvĩ .
Andũ ala meĩthĩwa Yutia mekĩa mathi iĩmanĩ ĩũlũ . Ala makethĩwa Yelũsalemu nthĩnĩ meuma vo mathi . Namo andũ ala makethĩwa na ku motũinĩ , maikaatate kũthi Yelũsalemu . 
Ĩsu ĩkeethĩwa yĩ mĩthenya ya ũĩvanĩsyo , nĩ kana maũndũ onthe ala mawetetwe Maandĩkonĩ Matheu meanĩe . 
Tei nĩ kwa aka ala makethĩwa me aito na ala makethĩwa mena twana tũnini tũkwonga ! Kũkeethĩwa thĩna mwingĩ mũno ĩũlũ wa nthĩ , na ũthatu wa Ngai ũkatheea ĩũlũ wa andũ aa . 
Amwe moo makooawa na mbyũ , na angĩ maitavwa manyaĩĩkw'e nthĩ syonthe . Yelũsalemu nayo ĩkakinyangĩwa nthĩ nĩ Andũ-ma-mbaĩ-ingĩ , kũvika yĩla ĩvinda yoo yĩkathela .
“Maũndũ ma kũseng'ya makeekĩka syũanĩ , mweinĩ , na ndatanĩ . Ĩũlũ wa nthĩ mbaĩ sya andũ ĩkeethĩwa mathĩnanĩ itesĩ ũndũ ikwĩka , nũndũ wa kĩlitũko kya ũkanga na kũkĩlany'a kwa itulumo . 
Andũ makatw'ĩka nda nĩ w'ĩa , meteelete kĩla kyũkĩte ĩũlũ wa nthĩ , nũndũ mavinya ma syĩndũ ila syĩ yayayanĩ makathingithangw'a . 
Nĩvo ĩndĩ makamwona Mwana wa Mũndũ okĩte e mathweonĩ , e na ũtonyi na ndaĩa nene . 
Mwoona maũndũ asu mambĩĩa kwĩkĩka , mwĩũngama na kũng'elela ĩũlũ , nũndũ wovosyo wenyu ũkeethĩwa wĩ vakuvĩ .”
Nĩvo ĩndĩ Yesũ wamatavisye ngelekany'o ĩno : “Kwa sũanĩai ĩũlũ wa mũkũyũ , o vamwe na mĩtĩ ĩla ĩngĩ yonthe . 
Yambĩlĩĩlya kũthongoosya matũ , nĩmũmanyaa kana ĩvinda ya mbua yĩ vakuvĩ . 
No ta ũu , mwoona maũndũ asu mayĩkĩka , mwĩmanya kana ũsumbĩ wa Ngai wĩ vakuvĩ .
“Nĩmũtavya w'o , maũndũ aa makeekĩka andũ ala me thayũ yu tũĩ matanakw'a onthe makathela . 
Ĩtu na nthĩ ikathela , ĩndĩ ndeto syakwa ikekala tene na tene .
“Ĩkalaai mwĩsũvĩĩte , ngoo syenyu iikakwatwe nĩ ũyi na ũnywi na mawĩmakĩo ma thayũ ũũ , naw'o Mũthenya ũsu ũimũkĩa kwa kĩthũlũmũko . 
Mũthenya ũsu ũkooka ta mũteo kwa andũ onthe ala me ĩũlũ wa nthĩ . 
Kwoou ĩkalaai mwĩyũmbanĩtye na kũvoyaa kĩla ĩvinda , mũnengwe kũsinda maũndũ asu onthe makekĩka , na kũũngama mbee wa Mwana wa Mũndũ .”
Kĩla mũthenya ĩvindanĩ yĩu , Yesũ eethĩawa Ĩkalũnĩ akĩmanyĩsya andũ , ĩndĩ ĩa mawĩoo aendaa Kĩĩmanĩ kya Mĩthata kwĩkala vo . 
Kĩoko tene kĩla mũthenya , andũ onthe nĩmaendaa Ĩkalũnĩ kũmwĩthukĩĩsya .
Ĩvinda nĩyathengeeie ya Mboka ya Mũkate ũte Mbota , ĩla yĩtawa Vasaka . 
Athembi anene na amanyĩsya ma Mĩao nĩmamanthaa nzĩa ya kũmũaa Yesũ mevithĩte , nũndũ nĩmakĩaa andũ .
Nĩvo ĩndĩ Satani walikile nthĩnĩ wa Yutasi ũla wĩtawa Ĩsikalioti , nake aĩ ũmwe wa ala amanyĩw'a ĩkũmi na elĩ . 
Kwoou Yutasi nĩwaendie na aneena na athembi anene na andũ ala masungaa Ĩkalũ , ĩũlũ wa ũndũ ũtonya kũmũthoosya Yesũ kũla maĩ . 
Nĩmatanie mũno na mamwatha kũmũnenge mbesa . 
Yutasi nĩweetĩkĩlile na ambĩĩa kũmantha mwanya mũseo wa kũmũthoosya Yesũ kũla maĩ andũ matesĩ .
Nĩvo ĩndĩ mũthenya wa Mboka ya Mũkate ũte Mbota wavikie , yĩla kalondu ka Mboka ya Vasaka kathĩnzawa . 
Yesũ nĩwatũmie Vetelo na Yoana amea atĩĩ , “Endai mũkatũseũvĩsye Mboka ya Vasaka tũke kũya .”
Namo mamũkũlya atĩĩ , “Wĩenda tũkamĩseũvĩsye va ?”
Nake amea , “Mwalika mũsyĩnĩ mũnene wa Yelũsalemu , nĩmũũkomana na mũndũ-ũme ũkuĩte kĩkuu kya kĩw'ũ . Mũatĩĩei , na nyũmba ĩla ũkũthi kũlika , 
mũyĩa mwene wayo atĩĩ , ‘Mũmanyĩsya aũkũlya : Ĩĩva nyũmba ĩla nyie na amanyĩw'a makwa tũkũĩĩa Mboka ya Vasaka ?’
Nũkũmwony'a nyũmba nene yĩ ngolovanĩ yĩna kĩla kĩndũ ; seũvĩsyai vau .”
Amanyĩw'a asu nĩmaendie na meethĩa kĩla kĩndũ kĩilyĩ o ũndũ Yesũ wamatavĩtye , na maseũvya Mboka ya Vasaka .
Yĩla saa wavikie , Yesũ nĩwaendie e na atũmwa make mekala nthĩ maye . 
Nĩwameie atĩĩ , “Nĩtwĩe ngyenda mũno kũya mboka ĩno ya Vasaka vamwe nenyu ndanamba kũthĩnw'a , 
nũndũ nĩmũtavya w'o , ndikamĩya ĩngĩ kũvika ĩnengwe wĩanĩu wayo ũsumbĩnĩ wa Ngai .”
Yesũ nĩwoosie kĩkombe kĩ ndivai , atũnga mũvea na amea atĩĩ , “Kwatai kĩĩ mũnyusanĩe inyw'onthe ;
nũndũ nĩmũtavya w'o , kuma yu ndikanyw'a ndivai ĩngĩ kũvika ũsumbĩ wa Ngai wũke .”
Nĩvo ĩndĩ Yesũ woosie mũkate , atũnga mũvea kwa Ngai ; nĩwaũtilangile na aũnenga amanyĩw'a make ayasya , “Ũũ nĩ mwĩĩ wakwa , ũla ũũnenganwe kwondũ wenyu . Ĩkaai ũu kwondũ wa kũndilikana .” 
Kwa nzĩa o ĩsu nĩwamanengie kĩkombe kĩ ndivai ĩtina wa lĩu wa wĩoo ayasya atĩĩ , “Kĩkombe kĩĩ nĩ ũtianĩo mweũ nthakamenĩ yakwa ĩla ĩkwĩtĩkw'a kwondũ wenyu .
“Ĩndĩ manyai kana mũndũ ũla ũkũnthoosya kwa amaitha e o vaa aiya nakwa ! 
Kwa w'o Mwana wa Mũndũ ekw'a o kwĩanana na ũtw'ĩo wa Ngai , ĩndĩ kyeva nĩ kwa mũndũ ũsu ũkũmũthoosya kwa amaitha .”
Namo mambĩĩa kũkũlany'a nũũ katĩ woo ũtonya kwĩka ũndũ ũsu .
Ngananĩo nĩyambĩĩe katĩ wa amanyĩw'a ma Yesũ , maikũlany'a ũla katĩ woo waĩlĩte kwoswa ta we mũnene .
Yesũ nĩwameie atĩĩ , “Asumbĩ ma Andũ-ma-mbaĩ-ingĩ masumbĩkaa andũ moo na kĩthũi , na kwendaa metwe atethya ma andũ .
Ĩndĩ ũu ti w'o kwaĩlĩte kwĩthĩwa kũilyĩ katĩ wenyu . Vandũ va ũu , ũla mũnene katĩ wenyu no nginya ethĩwe ta we mũnini , nake mũtongoi ayĩthĩwa ta mũthũkũmi . 
Nũndũ ũla mũnene nũũ : Nĩ ũla ũilyĩ nthĩ aetewe lĩu , kana nĩ ũla ũkũnengane lĩu ? Kwa w'o , nĩ ũla ũilyĩ nthĩ aetewe lĩu . Ĩndĩ nyie nĩilyĩ ta mũthũkũmi katĩ wenyu .
“Inyw'ĩ nĩmwaendeeie kwĩkala nakwa ĩvindanĩ yũmũ yĩla nĩnaĩ nayo . 
Kwoou o tondũ Ĩthe wakwa wanengie ũkũmũ wa kũsumbĩka , o nakwa nĩngũmũnenga ũkũmũ ũsu . 
Mũkaya na kũnyw'a vamwe nakwa ũsumbĩnĩ wakwa , na mũkekalĩla ivĩla sya kĩ-ũsumbĩ mũsumbĩke mbaĩ ĩkũmi na ilĩ sya Ĩsilaeli .
“Simioni , Simioni , ĩthukĩĩsye ! Satani nũkũlilye mwanya amũthingithangye o tondũ mũndũ ũthingithangasya nganũ aiũlũkya . 
Ĩndĩ nĩngũvoyeie nĩ kana ndũkasye mũĩkĩĩo , na kwoou wanzyokea ĩngĩ , wĩlũlũmĩĩlya ana-a-au .”
Nake Vetelo amwĩa atĩĩ , “Mwĩai , nyie nĩnĩyũmbanĩtye kũthi yela vamwe naku o na kũawa vamwe naku !”
Yesũ amwĩa atĩĩ , “Vetelo eka ngũtavye , ũtukũ ũũ nzamba ĩtanamba kwasya , nũũkaĩa katatũ wasye ndũmbĩsĩ .”
Nĩvo ĩndĩ wamakũlilye atĩĩ , “Yĩla namũtũmie mũthi mũtakuĩte ngusu ya mbesa , kana mũvuko , kana iatũ , ve kĩndũ kyaamwaĩa ?” Namo mamũsũngĩa mamwĩa “Aiee , vai kĩndũ kyaatwaĩa .”
Yesũ amea atĩĩ , “Ĩndĩ yu , ũla wĩ na ngusu ya mbesa na mũvuko wa kwĩkĩa syĩndũ nĩakue . Na ũla ũte na ũvyũ , nĩ kavaa athoosye ngũa yake ya ĩũlũ athooe . 
Nĩmũtavya kana Maandĩko Matheu ala maĩtye ‘Nĩwatalanĩlw'e vamwe na avĩtany'a ,’ no nginya meanĩe kwakwa , nũndũ maũndũ ala maandĩkĩtwe ĩũlũ wakwa nĩmekwĩanĩa .”
Namo mamwĩa atĩĩ , “Mwĩai , kwa sisya , vaa twĩ na mbyũ ilĩ .” Nake amea , “Nũu ĩndĩ .”
Yesũ nĩwaumie Yelũsalemu na athi Kĩĩmanĩ kya Mĩthata , o tondũ wakothaa kwĩka , na amanyĩw'a maendany'a nake . 
Avika vo nĩweeie amanyĩw'a make atĩĩ , “Voyai mũikalike matatwanĩ .”
Nĩvo ĩndĩ Yesũ waumie vala maĩ aendanga mbee vanini , atulya ndu na avoya ayasya , 
“Asa , ethĩwa nũkwenda , mbetangĩe kĩkombe kĩĩ kya mathĩna . Kũikethĩwe kwĩanana na kwenda kwakwa , ĩndĩ kwenda kwaku nĩkwĩkĩke .” 
Mũlaĩka kuma ĩtunĩ nĩwamumĩlĩĩle na amũlũlũmĩĩlya . 
Nake aĩ na mathĩna manene ngoonĩ na kwoou ongeleela kũvoya na kĩthing'ĩĩsyo , na aumwa nĩ yuutĩa yĩvw'ana nthakame ĩyĩtĩka nthĩ .
Yĩla wookĩlile kuma mboyanĩ , nĩwasyokie vala ve amanyĩw'a make na eethĩa makomie nĩ kĩmako . 
Nĩwamakũlilye atĩĩ , “Mũkomete nĩkĩ ? Amũkai mũvoye mũikalike matatwanĩ .”
Yesũ o aendee na kũneena , nĩvookie nguthu ya andũ , na Yutasi ũmwe wa ala amanyĩw'a ĩkũmi na elĩ nĩwe wamatongoesye . Nĩwaendie vala ve Yesũ amũkethye na ngethi ya wendo . 
Yesũ nĩwamũkũlilye atĩĩ , “Yutasi , wĩthoosya Mwana wa Mũndũ kwa kũmũkethya na ngethi ya wendo ?”
Yĩla amanyĩw'a ala maĩ na Yesũ moonie kĩla kyaĩ vakuvĩ kwĩkĩka nĩmamũkũlilye atĩĩ , “Mwĩai , tũtũmĩe mbyũ sitũ yu ?” 
Na ũmwe woo atema mũthũkũmi wa Mũthembi Mũnene amũtila kũtũ kwa ngalĩko ya kw'oko kwa aũme .
Ĩndĩ Yesũ amea atĩĩ , “Ekanai na ũndũ ũsu !” Na akwata mũndũ ũsu kũtũ kũu akũvosya .
Nĩvo ĩndĩ Yesũ wakũlilye andũ ala mookĩte kũmũkwata , ala nĩ athembi anene , andũ ala masungaa Ĩkalũ , na atumĩa atĩĩ , “Mwooka kũngwata mũkuĩte mbyũ na nzũma ko nĩ kĩng'endilĩ ? 
Yĩla nĩneethĩawa nenyu Ĩkalũnĩ kĩla mũthenya mũyaaĩtĩkĩla kũngwata , ĩndĩ yĩĩ nĩyo ĩvinda yenyu yĩla kũsumbĩkĩtwe nĩ kĩvindu .”
Andũ asu nĩmamũkwatie Yesũ mamũtwaa mũsyĩ kwa Mũthembi ũla Mũnene . Vetelo amaumĩte ĩtina ĩndĩ e vaasa . 
Vaĩ mwaki wavuvĩtwe katĩ kĩwanzanĩ kĩla kyaĩ nza kwa Mũthembi ũla Mũnene , na Vetelo athi ekala nthĩ vamwe na ala mailyĩ vo maiwota . 
Nĩvo ĩndĩ mwĩĩtu ũmwe mũthũkũmi wamwonie ailyĩ nthĩ kyeninĩ , amũketeea mũno na asya atĩĩ , “Mũndũ ũũ anaĩ vamwe na Yesũ .”
Ĩndĩ Vetelo akaĩa asya , “We mwĩĩtu ũũ , nyie o na ndyĩsĩ mũndũ ũsu !”
Ĩtina wa kavinda o kanini , mũndũ ũngĩ nĩwamwonie Vetelo na amwĩa atĩĩ , “We wĩ ũmwe wa andũ asu !” Ĩndĩ Vetelo amũsũngĩa asya , “We mũndũ-ũme ũũ , nyie ndi ũmwe !”
Ĩtina wa vandũ va ĩsaa yĩmwe , mũndũ ũngĩ o nake nĩwathing'ĩĩisye kwasya atĩĩ , “Kwa w'o mũndũ ũũ anaĩ vamwe na Yesũ , nũndũ o nake aumĩte Kalilii .”
Ĩndĩ Vetelo asũngĩa asya atĩĩ , “Wee , nyie ndyĩsĩ kĩla ũũneena !” Saanĩ o ũsu aendee na kũneena nzamba nĩyaisye . 
Mwĩai nĩweethyũũie amũsisya Vetelo , na Vetelo alilikana kana Mwĩai eĩmwĩĩte , “Ũtukũ ũũ nzamba ĩtanasya , nũũkaĩa katatũ wasye ndũmbĩsĩ .” 
Vetelo nĩwaumaalile nza na aĩa mũno na woo mwingĩ .
Andũ ala masungaa Yesũ nĩmamũthekeeie na mamũvũa . 
Nĩmamwovie metho na mamũkũlya atĩĩ , “Kwa tũtavye nũũ ũla waũkũna ?” 
Nĩmamũneeneie syĩndũ mbingĩ makĩmũumanga .
Kwatheatheana , atumĩa na athembi anene na amanyĩsya ma Mĩao nĩmoombanie , na Yesũ aetwe nzamanĩ ĩsu . Nĩmamwĩie atĩĩ ,
“Ethĩwa nue Klĩsto , tũtavye .” Nake amea , “O na namũtavya mũiĩkĩĩa , 
na ngamũkũlya ĩkũlyo mũinzũngĩa .
Ĩndĩ kuma yu Mwana wa Mũndũ akeethĩawa ailyĩ nthĩ ngalĩko ya kw'oko kwa aũme kwa Ngai Mwene Ũtonyi W'onthe .”
Onthe nĩmamũkũlilye atĩĩ , “Nayu nue Mwana wa Ngai ?” Nake asũngĩa asya , “Inyw'ĩ nĩmwaneena .”
Namo masya atĩĩ , “Twĩenda ũkũsĩ ũngĩ wakĩ ? Ithyĩ nĩtweeyĩw'ĩa kĩla we mwene waneena !”
Nzama ĩsu yonthe nĩyoombũũkie na yamũtwaa Yesũ kwa Vilato . 
Vau nĩmamũsikatie masya atĩĩ , “Tweethĩa mũndũ ũũ aitiĩthya andũ maitũ nzĩa , na kũmea maikambĩle kũĩva mũsumbĩ wa Loma koti , na ayasya kana nĩwe Klĩsto , mũsumbĩ .”
Vilato nĩwamũkũlilye atĩĩ , “We nue mũsumbĩ wa Ayuti ?” Yesũ amũsũngĩa amwĩa , “We nĩwaneena .”
Nĩvo ĩndĩ Vilato weeie athembi anene na ĩkomano ya andũ yĩla yaĩ vau atĩĩ , “Nyie ndikwona ĩvĩtyo mũndũ ũũ wĩkĩte .”
Ĩndĩ mathing'ĩĩsya mũno mayasya atĩĩ , “Nũthokoanĩtye andũ onthe ma Yutia na momanyĩsyo make , ambĩĩe Kalilii kũka kũvika o na vaa .”
Yĩla Vilato weewie ũu nĩwakũlilye atĩĩ , “Mũndũ ũũ aumĩte Kalilii ?” 
Amina kũmanya kana Yesũ aumĩte kĩsionĩ kĩla Elote wasumbĩkĩte , nĩwaisye atwawe kwa Elote , ũla waĩ Yelũsalemu ĩvindanĩ yĩu . 
Yĩla Elote wamwonie Yesũ , nĩwatanie mũno nũndũ nĩwekalĩte ĩvinda ĩasa ayenda kũmwona , nũndũ nĩweew'ĩte ũvoo wake na nĩwendaa mũno kwona ayĩka syama . 
Nĩwamũkũlilye makũlyo maingĩ , ĩndĩ Yesũ ndaasũngĩa o na yĩmwe . 
Athembi anene na amanyĩsya ma Mĩao maũngamĩte vau maendee na kũmũsikatĩĩa Yesũ na kĩthing'ĩĩsyo . 
Elote vamwe na asikalĩ make nĩmamũthekeeie Yesũ na mamũvũthĩĩsya mũno . Nĩvo ĩndĩ mamwĩkĩie ngũa mbanake ya kĩ-ũsumbĩ na mamũtũnga kwa Vilato . 
Kuma mũthenya ũsu , Elote na Vilato , o na kau matwĩe me ũthũ , nĩmatumie ndũũ .
Vilato nĩweetie athembi anene , atongoi , na andũ ala angĩ onthe 
amea atĩĩ , “Mũndeteie mũndũ ũũ na mwambĩa kana etiĩthya andũ nzĩa . Ĩndĩ ĩtina wa kũmũkũlya makũlyo mwĩ vo , ndinona avĩtĩtye ũndũnĩ o na ũmwe katĩ wa ala mwĩĩmũsikatĩe . 
Elote o nake ndanamwona e na mavĩtyo , na nĩkyo kĩtumi wamũtũnga kũla tũĩ . Kwa w'o , vai ũndũ wĩkĩte ũtuma atw'ĩĩwa kũawa . 
Kwoou nĩĩka kwasya akũnwe ivoko na ngĩmũlekya athi .”
[]
Andũ onthe nĩmaneenie na wasya mũnene mayasya atĩĩ , “Ũaa mũndũ ũsu na ũitũthaĩsya Valava !”
(Valava oovetwe yela nũndũ wa ithokoo syookĩlĩte Yelũsalemu vakoawa andũ .)
Vilato nĩwaneenie na ĩkomano ĩngĩ nũndũ nĩwendaa athasye Yesũ . 
Ĩndĩ malonzany'a na wasya mũnene mayasya atĩĩ , “Mwambe ! Mwambe !”
Vilato nĩwamakũlilye ĩvinda ya katatũ , “Nĩkĩ ? Ekĩte ĩvĩtyo yaũ ? Nyie ndikwona ĩvĩtyo wĩkĩte yĩtuma atw'ĩĩwa kũawa . Kwoou nĩĩka kwasya nĩakũnwe ivoko na ngĩmũlekya athi .”
Ĩndĩ maendeea na kũlonzanĩĩlya na wasya mũnene mũno , mayasya kana Yesũ no nginya ambwe . 
Kwoou Vilato amũtw'ĩĩa Yesũ kwĩanana na wendi woo .
Nĩwamathaĩisye mũndũ ũla meetĩtye , ũla woovetwe yela nũndũ wa ithokoo syaĩ kw'o , na nũndũ wa kũaa andũ , na anengane Yesũ kwoo mekane nake ũndũ mekwenda .
Asikalĩ mamumaalĩtye Yesũ , nĩmakwatie mũndũ ũmwe weetawa Simioni kuma Kũlene , aendete mũsyĩnĩ wa Yelũsalemu , na mamwilĩĩla ngelany'o amĩkue aumĩte Yesũ ĩtina .
Andũ aingĩ nĩmamũatĩĩie Yesũ , na katĩ woo vaĩ aka mamũĩĩaa mauĩte mbu . 
Yesũ nĩwamavĩndũkĩie amea atĩĩ , “Aka ma Yelũsalemu ! Ekai kũndĩĩa ; ĩyĩĩei inyw'ĩ ene na syana syenyu .
Ĩvinda nĩyũkĩte yĩla andũ makasya , ‘Nĩ aathime aka ala ngũngũ , ala mataasyaa na mataaongya .’ 
Nĩvo ĩndĩ makambĩĩa kwĩa iĩma , ‘Tũvalũkĩlei ,’ na mayĩa tũlĩma , ‘Tũvw'ĩkei !’
Nũndũ ethĩwa nĩmekwĩka maũndũ aa mũtĩnĩ mwĩũ , mũtĩ mũmũ makawĩka ata ?”
O ta ũu vaĩ andũ elĩ ing'endilĩ matwaĩtwe makoawe vamwe na Yesũ . 
Yĩla mavikie vala vandũ vetawa Kĩng'ala nĩmamwambie Yesũ ngelany'onĩ , na o ta ũu mamba ila ing'endilĩ ilĩ ; kĩmwe ngalĩko ya kw'oko kwake kwa aume , na kĩla kĩngĩ ngalĩko ya kw'oko kwake kwa aka . 
Yesũ nĩwaneenie asya atĩĩ , “Asa , ekea andũ aa nũndũ mayĩsĩ ũndũ mekwĩka .” Nĩmaanie ngũa syake kwa kũkũna kula , nĩ kana mamanye ngũa ĩla mũndũ ũkwosa .
Andũ nĩmaũngamie vau masyaĩĩsye , namo atongoi ma Ayuti nĩmamũthekeeie Yesũ mayasya atĩĩ , “Nĩwatangĩĩie andũ aingĩ ; ndetangĩĩe yu ethĩwa nĩwe Klĩsto , Ũla Ũnyuvĩtwe nĩ Ngai .”
Asikalĩ o namo nĩmamũthekeeie Yesũ . Nĩmathengeeie vala ũĩ na mamũnenga ndivai ngaatu , 
na mamwĩa atĩĩ , “Ethĩwa nue mũsumbĩ wa Ayuti ĩtangĩĩe !”
Vau ngelany'onĩ ĩũlũ wa mũtwe vaĩ maandĩko maasya , “ŨŨ NĨWE MŨSUMBĨ WA AYUTI .”
Kĩng'endilĩ kĩmwe kya isu syambĩtwe vamwe na Yesũ nĩkyamũumangie kĩimwĩa atĩĩ , “We noue Klĩsto ? Ndwĩtangĩĩe na ũitũtangĩĩa !”
Ĩndĩ kĩng'endilĩ kĩla kĩngĩ kyakĩkany'a kĩyasya atĩĩ , “We no wĩ na kĩkĩo kya Ngai na ũtw'ĩĩwe ũndũ ũmwe na mũndũ ũũ ? 
Nyie nĩ naku twatw'ĩĩwa kĩla kĩtwaĩlĩte , nũndũ tũendee na ũkwata ũĩvĩthyo ũla wa w'o wa mavĩtyo maitũ , ĩndĩ mũndũ ũũ nde ũndũ mũthũku wĩkĩte .” 
Nĩvo ĩndĩ kĩng'endilĩ kĩu kyamwĩie Yesũ atĩĩ , “Wĩndilikana walika ũsumbĩnĩ waku !”
Nake Yesũ amwĩa atĩĩ , “Nĩkũtavya kana ũmũnthĩ nũkwĩthĩwa nakwa ũtanunĩ .”
Kuma ta saa sita sya mũthenya kũvika saa kenda , nthĩ ĩsu yonthe nĩyausũie kĩvindu , 
nĩkwĩthĩwa syũa nĩyaekie kumya kyeni . Kĩtambaa kĩla kyatilanĩtye Ĩkalũ nĩkyatembũkanĩle katĩ . 
Nĩvo ĩndĩ Yesũ wakayie na wasya mũnene asya atĩĩ , “Asa , thayũ wakwa nĩngũwia mokonĩ maku !” Na amina kũneena ũu akw'a .
Yĩla mũnene wa asikalĩ ĩana woonie ũndũ kweekĩka , nĩwamũkathie Ngai na asya atĩĩ , “Kwa w'o , mũndũ ũũ ndeĩ na ĩvĩtyo !”
Andũ onthe ala mookĩte kũsyaĩĩsya , moona ũndũ kweekĩka , nĩmenũkie na kĩĩo kingĩ . 
Anyanyae ma Yesũ onthe na aka ala mookanĩtye nake kuma Kalilii , nĩmaũngyĩ kũasa masyaĩĩsye maũndũ asu .
Vaĩ mũndũ ũmwe weetawa Yosevu kuma Alimathea , nayo nĩ ndũa yĩ Yutia . Aĩ mũndũ mũseo na mũlũngalu na weeteelete kũka kwa ũsumbĩ wa Ngai . 
O na kau aĩ ũmwe wa atumĩa ma nzama ya Ayuti , ndaaĩtĩkĩlana na ũtw'ĩo woo na ũndũ ũsu meekie . 
Nĩwaendie vala ve Vilato na amũkũlya amwĩtĩkĩlye kũthi kũveta mwĩĩ wa Yesũ . 
Nĩvo ĩndĩ watheeisye mwĩĩ ũsu kuma ngelany'onĩ , aũlinga na kĩtambaa kĩnene na aũthika mbũanĩ yenzĩtwe ĩvianĩ na ĩtaĩ yaathikwa mũndũ . 
Mũthenya ũsu kwaĩ Wakatano , na mũthenya wa Savato waĩ vakuvĩ kwambĩĩa .
Ala aka mookanĩtye na Yesũ kuma Kalilii nĩmaumie Yosevu ĩtina , na moona mbũa ĩsu na ũndũ mwĩĩ wa Yesũ wathikwa vo . 
Nĩmasyokie mũsyĩ na maseũvya mĩtĩ ĩnyungaa nesa , na mauta me mũuke mũseo . Mũthenyanĩ wa Savato nĩmathũmũie kwĩanana na ũndũ Mĩao yaĩtye .
Wakyumwa vaa kũitheatheana , aka nĩmaendie mbũanĩ makuĩte mĩtĩ ĩnyungaa nesa ĩla maseũvĩtye . 
Nĩmeethĩie ĩvia yĩla yavingĩte mũomonĩ yĩvingilitĩtw'e yĩkauma vau mbũanĩ . 
Ĩndĩ yĩla malikile nthĩnĩ mayaaĩthĩa mwĩĩ wa Mwĩai Yesũ . 
Maendee na kũsaanĩw'a nĩ ũndũ ũsu , aũme elĩ mekĩĩte ngũa ikũtisatisa nĩmaũngamie vakuvĩ namo .
Aka asu me na w'ĩa mwingĩ nĩmakumanĩie nthĩ , namo aũme asu mamakũlya atĩĩ , “Nĩkĩ mũũmantha mũndũ wĩ thayũ katĩ wa ala akw'ũ ? 
Nde vaa nũthayũũkie . Kwa lilikanai ũndũ wamũtavisye yĩla waĩ Kalilii : 
‘Mwana wa Mũndũ no nginya anenganwe kwa avĩtany'a ambwe , na ĩtina wa mĩthenya ĩtatũ aithayũũka kuma kwa akw'ũ .’ ”
Nĩmalilikanile ndeto isu sya Yesũ , 
na mauma mbũanĩ mathi matavany'a maũndũ asu onthe kwa ala amanyĩw'a ĩkũmi na ũmwe na kwa andũ ala angĩ . 
Aka asu matavisye atũmwa ũvoo ũsu nĩ Meli Makitalene , Yoena , na Meli inyia wa Yakovo o vamwe na aka angĩ maĩ namo . 
Ĩndĩ amanyĩw'a moosa ndeto isu ta sya mana na malea kũĩkĩĩa aka asu . 
Ĩndĩ Vetelo ookĩla asemba mbũanĩ . Nĩwakumanie akunĩkĩla nthĩnĩ , na oona ila ngũa sya kũthika mũndũ syĩ syoka . Nĩvo ĩndĩ wasyokie mũsyĩ aseng'etw'e nĩ kĩla kĩthĩwa kĩkĩkie .
Mũthenyanĩ o ũsu , amanyĩw'a elĩ ma Yesũ nĩmaendete ndũanĩ yĩtawa Emaũ , yĩ kĩlomita ta ĩkũmi na kĩmwe kuma Yelũsalemu . 
Maendete makĩea ngewa ĩũlũ wa maũndũ onthe ala maneekĩkie . 
Maendee na kũea ngewa na ũkũlany'a maũndũ , Yesũ nĩwamathengeeie na aendany'a namo . 
Nĩmamwonie , ĩndĩ mayaamũmanya . 
Yesũ nĩwamakũlilye atĩĩ , “Nĩ kyaũ kĩĩ mũendete mũkĩea ngewa ĩũlũ wakyo ?” Namo maũngama , matukĩtye mothyũ moo .
Nĩvo ĩndĩ ũmwe woo ũla weetawa Kĩliovasi wamũkũlilye atĩĩ , “Noue mũeni ũla wĩkalaa Yelũsalemu ũtesĩ maũndũ ala mekĩkĩte kũu ĩvindanĩ yĩĩ ?”
Nake Yesũ amakũlya , “Nĩ maũndũ maũ ?” Namo mamwĩa atĩĩ , “Maũndũ ala maneekĩkie kwa Yesũ ũla wumĩte Nasaleti . Anaĩ mwathani na nũneesĩkĩe nĩ Ngai na andũ ta mũndũ ũnai na ũkũmũ mekonĩ make na ndetonĩ syake . 
Athembi anene na atongoi maitũ nĩmanamũnenganie atw'ĩĩwa kũawa na ambwa ngelany'onĩ . 
Ithyĩ tũneekwatasya kana nĩwe wĩetee andũ ma Ĩsilaeli ũthasyo ! Na vamwe na ũu , ũũ nĩw'o mũthenya wa katatũ kuma maũndũ asu meethĩwa . 
Ũndũ ũngĩ , ve aka ma nguthu yaitũ matũseng'isye mũno . Maendie mbũanĩ vaa kũitheatheana , 
ĩndĩ mainethĩa mwĩĩ wake . Masyokie mayasya nĩmaumĩlĩĩlwa nĩ alaĩka woninĩ mamea kana nũthayũũkie . 
Amwe ma nguthu yaitũ nĩmaendie mbũanĩ , na meethĩa maũndũ mailyĩ o ũndũ aka meĩwetete , ĩndĩ mainamwona .”
Nĩvo ĩndĩ Yesũ wameie atĩĩ , “Inyw'ĩ ko mũtumanĩte ata , na ko mũĩkĩĩaa na vinya ata maũndũ onthe ala maneenetwe nĩ athani ! 
Nĩkũlya , ndũnaĩ ũndũ mwaĩlu Klĩsto kũthĩnw'a na ĩndĩ ailika ũkumyonĩ wake ?” 
Nĩvo ĩndĩ Yesũ wamaeleisye maũndũ onthe ala mawetetwe ĩũlũ wake nthĩnĩ wa Maandĩko Matheu , kwambĩĩa mavukunĩ ma Mwose kũthi kũvika momanyĩsyo ma athani onthe .
Yĩla mathengeeie ndũanĩ ĩla maendete , Yesũ nĩweekie ta ũkũendeea na kyalo , 
ĩndĩ amanyĩw'a asu mamwĩsũva maimwĩa atĩĩ , “Ĩkala naitũ nũndũ mũthenya nĩwathela na kĩvindu kĩendee na kwĩkusĩanĩsya .” Kwoou Yesũ ekala namo . 
Yĩla wekalile nthĩ namo maathĩw'e , nĩwoosie mũkate na atũnga mũvea ; nĩwaũtilangile na amanenga . 
Nĩvo ĩndĩ masalukilw'e metho mamũmanya , nake aa maeka kũmwona . 
Nĩmaneenanisye me elĩ makũlany'a atĩĩ , “Tũinew'a ngoo sitũ syambĩĩa kũvyũva yĩla ũkũneenaa naitũ twĩ nzĩanĩ aitũelesya Maandĩko Matheu ?”
Nĩmookĩlile saanĩ o ũsu na masyoka Yelũsalemu , na meethĩa ala amanyĩw'a ĩkũmi na ũmwe mombanĩte na andũ ala angĩ maĩ namo , 
mayasya atĩĩ , “Kwa w'o Mwĩai nũthayũũkie ; nũmumĩlĩĩile Simioni !”
Nĩvo ĩndĩ amanyĩw'a asu elĩ namo mamaeleisye kĩla kĩkĩkie nzĩanĩ , na ũndũ mamũmanyie Yesũ yĩla ũtilangile mũkate .
O maendee na kũea ngewa ĩsu , Yesũ mwene nĩwaumĩlile aũngama katĩ woo na amea , “Mũuo nĩwĩthĩwe nenyu !”
Ĩndĩ nĩmatelemile na makwatwa nĩ w'ĩa maisũanĩa nĩ ĩimũ . 
Yesũ nĩwamakũlilye atĩĩ , “Mũtelemetw'e nĩ kyaũ ? Nĩkĩ mwĩ na nzika ngoonĩ syenyu ? 
Kwa sisyai moko makwa na maũũ , na nĩmũũmanya kana kwa w'o Ninyie . Ngwatangei na nĩmũũmanya , nũndũ ĩimũ yĩi mwĩĩ kana mavĩndĩ ũndũ mũũmbona nyie nĩ nasyo .”
Amina kwasya ũu , nĩwamonisye moko make na maũũ make . 
O maendee kũlea kũĩkĩĩa nĩ mũyo na kũseng'a nĩwamakũlilye atĩĩ , “Vaa mwĩ na kĩndũ kĩĩwa ?” 
Nĩmamũnengie ĩkũyũ ĩkaange , 
nake oosa aya masyaĩĩsye .
Nĩvo ĩndĩ wameie atĩĩ , “Maũndũ aa nĩmo namũtavasya yĩla naĩ nenyu , kana maũndũ onthe ala maandĩkĩtwe ĩũlũ wakwa mavukunĩ ma Mwose , ma Athani , o vamwe na ma Savulĩ , no nginya meanĩw'e .”
Nĩwaamũkisye ilĩko syoo maelewe nĩ Maandĩko Matheu , 
na amea atĩĩ , “Ũũ nĩw'o kũandĩkĩtwe : Klĩsto no nginya akw'e , na no nginya athayũũke kuma kwa akw'ũ ĩtina wa mĩthenya ĩtatũ . 
O ta ũu no nginya andũ matavw'e ũvoo ĩũlũ wa kwĩlila kwondũ wa naĩ syoo , na kũekewa naĩ ĩsyĩtwanĩ yake kwambĩĩa Yelũsalemu . 
Inyw'ĩ mwĩ ngũsĩ sya maũndũ aa .
Nyie ngamũtũmĩa ũla Ĩthe wakwa wathanie , ĩndĩ ĩkalai vaa mũsyĩnĩ kũvika mũnengwe vinya kuma ĩũlũ .”
Nĩvo ĩndĩ Yesũ watongoeisye aatĩĩi asu make onthe mauma Yelũsalemu amatwaa Mbethani , na me vau ookĩlya moko make amaathima . 
Aendee na kũmaathima nĩwoosiwe kuma vala maĩ ambatw'a ĩtunĩ .
Nĩmamũthaithie na masyoka Yelũsalemu me na ũtanu mwingĩ .
Ĩvinda yonthe mekalaa Ĩkalũnĩ maimũtũngĩa Ngai mũvea .
Akalatia .
Kuma vala nĩĩ nyie Vaũlo , nĩtĩtwe kwĩthĩwa mũtũmwa , na wĩto wakwa ndumĩte kwa andũ kana ũkesĩla kwa mũndũ , ĩndĩ wumĩte kwa Yesũ Klĩsto na Ngai Asa , ũla wamũthayũũkisye Yesũ kuma kwa akw'ũ . 
Valũa ũũ wakwa na ana-a-asa ala me nakwa kũũ , nĩ kwenyu makanisa ma Kalatia .
Mumo na mũuo nĩsyĩthĩwe nenyu kuma kwa Ngai Asa , na kwa Mwĩai waitũ Yesũ Klĩsto . 
Kwĩanana na kwenda kwa Ngai Asa waitũ , Klĩsto nĩweeyumisye mwene akw'e kwondũ wa naĩ sitũ , nĩ kana atũvonokye kuma nthĩ ĩno nthũku ya ĩvinda yĩĩ .
Ngai nakathwe tene na tene ! Ameni .
Nĩngũseng'a mũno ũndũ mũendee na kũmũtia Ngai ũla wamwĩtie mumonĩ wa Klĩsto , mũketĩkĩla ũmanyĩsyo ũngĩ ũkwĩtwa ũvoo mũseo .
Ti atĩ kwĩ ũvoo mũseo ũngĩ , ĩndĩ naneena ũu nũndũ ve andũ maendee na kũmũvũavũany'a , namo meenda kũalyũla Ũvoo Mũseo wa Klĩsto . 
Ĩndĩ o na ethĩwa nithyĩ kana mũlaĩka wumĩte ĩtunĩ , ũkũmũtavya ũvoo mũseo ũngĩ , eka ũla twamũtavisye , ũsu nĩaumanĩwe .
O tondũ twamina kwasya , yu nĩngũtũngĩlĩĩla : Ethĩwa mũndũ akatavany'a ũvoo mũseo ũngĩ wĩ kĩvathũkany'o na ũla mwĩtĩkĩlĩte , ũsu nĩaumanĩwe .
Kwa kũneena ũu , nyie ndiũmantha kwendeesya andũ ; nĩenda kwendeesya Ngai . Kana ko mũkwona ta ngwendaa kwendeesya andũ ? Kethĩwa nĩendeesya andũ , ndyĩthĩwa nĩ mũthũkũmi wa Klĩsto .
Mbaitũ , nĩenda mũmanye kana Ũvoo Mũseo ũla namũtavisye ti kĩndũ kyumanĩte na mũndũ . 
Nũndũ ndyaaũkwata kuma kwa mũndũ kana ngamanyĩw'a nĩ mũndũ ; naũkwatie kwa kũvuanĩw'a nĩ Yesũ Klĩsto mwene .
Nĩmweewie ũndũ mwĩkalĩle wakwa wa tene wailyĩ , yĩla naatĩĩe ũthaithi wa Kĩyuti , ũndũ nathĩnasya ĩkanisa ya Ngai nde na tei , ndyenda kũyĩmina . 
Nĩnasindĩte Ayuti aingĩ ma ĩika yakwa maũndũnĩ ma mũthaithĩle wa Kĩyuti , na naatĩĩaa na kĩthito kĩnene mokũũ ma aaũmae maitũ .
Ĩndĩ Ngai kwa ũseo wake , nĩwanyuvie nyie o na nde mũsyae , na ambĩta nĩmũthũkũme . Na yĩla wendie 
kũvuany'a Mwana wake kũla nĩĩ , nĩ kana ndonye kũtavany'a Ũvoo Mũseo ĩũlũ wake kwa Andũ-ma-mbaĩ-ingĩ , ndyaathi kwa mũndũ kũmũkũlya woni , 
kana ngathi Yelũsalemu kwonana na ala matw'ĩkĩte atũmwa mbee wakwa . Vandũ va kwĩka ũu , naendie nthĩ ya Alavia o vau kwa vau , na kuma kũu nasyoka Ndamasikũ . 
Nesie kũthi Yelũsalemu ĩtina wa myaka ĩtatũ ngamanyane na Vetelo , na nekala nake vandũ va syumwa ilĩ . 
Ndyaaona mũtũmwa ũngĩ eka Yakovo , mwana-a-inyia wa Mwĩai . 
Ngai nĩ ngũsĩ kana ũndũ ũũ ngũmũandĩkĩa ti ũvũngũ .
Ĩtina wa ũu , naendie nthĩ ya Silia na Silisia . 
Ĩvindanĩ yĩu Aklĩsto ma makanisa ma Yutia mayambĩsĩ . 
Meekaa kwĩw'a kũyĩwa , “Ũla mũndũ watũthĩnasya , yu atavanasya ĩũlũ wa mũĩkĩĩo ũla navu tene wendaa kũmina !” 
Na kwoou nĩmamũkumisye Ngai kwondũ wakwa .
Ĩtina wa myaka ĩkũmi na ĩna , nĩnaendie ĩngĩ Yelũsalemu nĩ na Valanava . O ta ũu nĩnaendanisye na Tito . 
Naendie kũu nũndũ Ngai nĩwambuanĩisye ambony'a kana nĩnaĩlĩte kũthi kw'o . Nĩnoombanie na atongoi ma ĩkanisa vate andũ angĩ , namaelesya Ũvoo Mũseo ũla natavanasya kwa Andũ-ma-mbaĩ-ingĩ . Neekie ũu nũndũ ndyendaa wĩa ũla nĩendee na kũtethya , kana ũla natethetye navu mbeenĩ waa mana .
Ĩndĩ o na Tito ũla naĩ nake , o na kau aĩ Mũkiliki , ndaaing'ĩĩw'a kwaĩkwa , 
o na kau vaĩ ana-a-asa ma ũvũngũ ala mendaa aĩkwe . Andũ asu meeyĩkalĩtye ta aĩkĩĩi nĩmeelikilye kĩkundinĩ kitũ , nĩ kana mamanye kwa kĩmbithĩ ĩũlũ wa ũthasyo witũ , ũla twaĩ naw'o nthĩnĩ wa Klĩsto Yesũ , nĩ kana matũtw'ĩkĩthye ngombo syoo . 
Ĩndĩ tũyaaĩtĩkĩlana namo o na vanini , nĩ kana ũw'o wa Ũvoo Mũseo ũtonye kũtũaa nenyu mavinda onthe .
Namo andũ ala moonekaa kwĩthĩwa atongoi , (nĩasya ũu nũndũ me atongoi kana mate atongoi kwakwa no ũndũ ũmwe ; Ngai ndasiasya wũmbe wa mũndũ) andũ asu vai kĩndũ maambongeleela ĩũlũ wa kĩla natavanasya . 
Vandũ va ũu , nĩmamanyie kana nĩndũmĩtwe ngatavany'e Ũvoo Mũseo kwa Andũ-ma-mbaĩ-ingĩ , o ũndũ Vetelo ũtũmĩtwe akatavany'e Ũvoo Mũseo kwa Ayuti . 
Ngai ũla wamũtwie Vetelo kwĩthĩwa mũtũmwa kwa Ayuti , nowe wandw'ĩkĩthisye mũtũmwa kwa Andũ-ma-mbaĩ-ingĩ . 
Yakovo , Vetelo na Yoana , ala moonekaa kwĩthĩwa atongoi , nĩmamanyie kana Ngai nũnengete ũthũkũmi ũũ wa mwanya . Kwoou nĩmatũkethisye na moko nyie na Valanava kwonany'a kana twĩ mũamba . Nĩtweetĩkĩlanile ithyĩ tũthi kwa Andũ-ma-mbaĩ-ingĩ , namo maithi kwa Ayuti . 
Ũndũ ũla matũkũlilye no ũmwe : Kũlilikana ngya ila syĩ katĩ woo , naw'o ũsu nĩ ũndũ nthangaaĩe mũno kwĩka .
Yĩla Vetelo wookie Andiokia , nĩnamũkananĩisye mbee wa kĩla mũndũ , nũndũ nĩweekĩte ũndũ ũtaĩ mwaĩlu . 
Vau mbeenĩ , andũ matũmĩtwe nĩ Yakovo matanamba kũvika , Vetelo nĩwaĩsanĩaa na Andũ-ma-mbaĩ-ingĩ . Ĩndĩ yĩla andũ asu mavikie , nĩwambĩĩie kwĩvathũla na aeka kũĩsanĩa na Andũ-ma-mbaĩ-ingĩ , nũndũ wa kũkĩa kĩkundi kĩla kyaasya kana Andũ-ma-mbaĩ-ingĩ nĩmaĩlĩte kwaĩkwa . 
Ayuti ala angĩ aĩkĩĩi nĩmakwatanie na Vetelo mwĩkalonĩ ũsu wa mĩseũvyo , weethĩa o nake Valanava nĩwakusw'a ambĩĩa kwĩkala ta mo . 
Yĩla noonie kana mwĩkalo woo ndũendanĩtye na ũw'o wa Ũvoo Mũseo , nĩnamũtavisye Vetelo mbee wa kĩla mũndũ namwĩa atĩĩ , “We , o na kau wĩ Mũyuti wĩkaa maũndũ ala Andũ-ma-mbaĩ-ingĩ mekaa , na ti ala Ayuti mekaa . Ũtonya ata ĩndĩ kũthing'ĩĩsya Andũ-ma-mbaĩ-ingĩ meke maũndũ ala Ayuti mekaa ?”
Ithyĩ kwa w'o twĩ Ayuti , tũi , “Andũ-ma-mbaĩ-ingĩ alei ,” o tondũ metawa . 
Ĩndĩ nĩtwĩsĩ kana mũndũ atw'ĩkĩthaw'a mũlũngalu kwa kwĩthĩwa na mũĩkĩĩo nthĩnĩ wa Yesũ Klĩsto , na ti kwondũ wa kwĩka ũndũ mĩao ĩkwasya . Ithyĩ o naitũ nĩtũĩkĩĩte Klĩsto Yesũ nĩ kana tũtw'ĩkĩthw'e alũngalu kwondũ wa mũĩkĩĩo witũ nthĩnĩ wa Klĩsto , na ti kwondũ wa kwĩka ũndũ mĩao ĩkwasya . Nĩkwĩthĩwa vai mũndũ ũtw'ĩkĩthaw'a mũlũngalu kwondũ wa kwĩka ũndũ mĩao ĩkwasya .
Ethĩwa ĩndĩ ithyĩ ala tũũmantha kũtw'ĩkĩthw'a alũngalu kwa kwĩthĩwa nthĩnĩ wa Klĩsto tũtw'ĩkĩte avĩtany'a , nĩkũlya , kũu nĩ kwasya kana Klĩsto athangaasya andũ meke naĩ ? 
Ethĩwa nĩaka ĩngĩ kĩla naminie kũomboanga , nĩonany'a kana nĩ mũvĩtany'a . 
Kwĩsĩla mĩaonĩ nĩnakwie maũndũnĩ ma mĩao , nĩ kana nĩkale thayũ kwondũ wa Ngai . Nĩnakwie vamwe na Klĩsto ngelany'onĩ , 
nayu nĩ thayũ , ĩndĩ ti inyie nĩ thayũ ĩngĩ , nĩ Klĩsto wĩ thayũ nthĩnĩ wakwa . Thayũ ũla nĩ naw'o yu nĩwĩkalaa kwa mũĩkĩĩo , mũĩkĩĩo nthĩnĩ wa Mwana wa Ngai , ũla ũmbendete na weenenganie akw'a kwondũ wakwa . 
Nyie ndyĩtĩkĩla kũleana na mumo wa Ngai . Kethĩwa andũ matw'ĩkĩthaw'a alũngalu nũndũ wa kwĩka ũndũ mĩao ĩkwasya , kũu kwĩthĩwa kwĩ kwasya kana kĩkw'ũ kya Klĩsto kyaĩ kya mana .
Inyw'ĩ Akalatia mwĩ andũ atumanu ! Mũoetwe nũũ ? Nyie nĩnamwonisye nesa vyũ ũndũ Yesũ Klĩsto wakwie ngelany'onĩ . 
Nĩenda kũmanya ũndũ ũmwe kuma vala mũĩ : Mwakwatie Veva wa Ngai nũndũ wa kwĩka ũndũ mĩao ĩkwasya , kana nũndũ wa kwĩw'a Ũvoo Mũseo na kũwũĩkĩĩa ? 
Ko mũtumanĩte ata ? Mwĩenda yu kũminũkĩlĩĩlya kwa vinya wenyu kĩla mwambĩlĩĩlye kwa ũtethyo wa Veva wa Ngai ?
Kũthĩna kw'onthe kũla mwathĩnie kwaĩ o kwa mana , ethĩwa nĩw'o kwaĩ kwa mana ? 
Nĩmũkũlya , Ngai amũnengete Veva wake na kwĩkaa syama katĩ wenyu , nũndũ wa kwĩthĩwa nĩmwĩkaa ũndũ Mĩao ĩkwasya , kana nũndũ wa kwĩthĩwa nĩmwĩw'ĩte Ũvoo Mũseo na mũkawũĩkĩĩa ?
Kwa lilikanai Avalaamu ; Maandĩko Matheu maĩtye , “Nĩwamũĩkĩĩie Ngai na kwa kĩtumi kĩu Ngai amũtw'ĩĩa kwĩthĩwa mũlũngalu .” 
Kwoou manyai kana andũ ala me na mũĩkĩĩo nĩmo nzyawa sya w'o sya Avalaamu . 
Maandĩko Matheu nĩmoonanisye kwĩ o tene kana Ngai akatw'ĩkĩthya Andũ-ma-mbaĩ-ingĩ alũngalu kwondũ wa mũĩkĩĩo . Na kwoou nĩmatavisye Avalaamu Ũvoo Mũseo , o na ĩvinda yaw'o yĩte ĩviku masya , “Kwĩsĩla kwaku , Ngai akaathima andũ ma mbaĩ syonthe .” 
Kwoou andũ ala me na mũĩkĩĩo nĩmaathimĩtwe vamwe na Avalaamu , ũla nĩ mũndũ wa mũĩkĩĩo .
Andũ onthe ala mamanthaa kũmwendeesya Ngai kwa kwĩka ũndũ mĩao ĩkwasya nĩ aumanĩe . Nĩkwĩthĩwa Maandĩko Matheu maĩtye , “Nĩ mũumanĩe mũndũ o na wĩva ũla ũtekaa na kwĩanĩsya maũndũ onthe ala maandĩkĩtwe ĩvukunĩ ya Mĩao .”
Kwoou nĩtũkwona nesa kana vai mũndũ ũtw'ĩkĩthaw'a mũlũngalu methonĩ ma Ngai kwondũ wa kwĩka ũndũ mĩao ĩkwasya , nũndũ Maandĩko Matheu maĩtye , “Mũndũ ũla mũlũngalu kwĩsĩla mũĩkĩĩonĩ akekala thayũ .”
Mĩao ndĩendanasya na mũĩkĩĩo , nĩkwĩthĩwa Maandĩko Matheu maĩtye , “Mũndũ ũla wĩanĩasya maũndũ onthe ala mĩao ĩkũweta akekala thayũ .” 
Ĩndĩ Klĩsto nĩwatwovoisye kuma kĩumonĩ kya mĩao yĩla watw'ĩkie kĩumo vandũ vaitũ , nĩkwĩthĩwa Maandĩko Matheu maĩtye , “Mũndũ ũla ũsũaw'a mũtĩnĩ ethĩawa e mũumanĩe .” 
Atwovoisye nĩ kana ũathimo ũla Ngai wathie Avalaamu , ũtonye kũmavikĩa Andũ-ma-mbaĩ-ingĩ kwĩsĩla kwa Klĩsto Yesũ . Ũu weekĩkie nĩ kana kwondũ wa mũĩkĩĩo tũtonye kũkwata Veva ũla Ngai wathanie .
Mbaitũ , ekai nĩtũmĩe ngelekany'o ya maũndũ aa mekawa kĩla ĩvinda : Yĩla andũ meew'ana ũndũ na maandĩkana , vai mũndũ ũtonya kũũveta kana akawongela ũndũ ũngĩ . 
Yuĩ , Ngai nĩwaseũvisye ũtianĩo na Avalaamu na nzyawa yake . Maandĩko Matheu maitũmĩĩte , “Nzyawa ,” maiweta mbingĩ , matũmĩĩte , “Nzyawa ,” maiweta ĩmwe tũ , nayo nĩ Klĩsto . 
Kĩla ngũweta nĩ kana Ngai nĩwaseũvisye ũtianĩo na Avalaamu , na athana kũwĩanĩĩsya . Mĩao ĩla yesie kũnenganwe ĩtina wa myaka 430 , ndĩtonya kũveta ũtianĩo ũsu , kana kũtw'ĩkĩthya watho wa Ngai kwĩthĩwa wa mana .
Nũndũ kethĩwa ũtiĩwa nĩ kwondũ wa kwĩka ũndũ mĩao ĩkwasya , ndwĩthĩwa wĩ kwondũ wa watho ĩngĩ . Ĩndĩ Ngai amũnengie Avalaamu ũtiĩwa ũsu nũndũ nĩwamwathĩte kũmũnenga .
Kwoou ĩndĩ mĩao nĩ ya kĩ ? Yongeleeilwe nĩ kana yonany'e nĩtwĩkaa naĩ , na yaĩ ĩendee na kwĩthĩwa , mũvaka yĩla nzyawa ya Avalaamu ĩkoka , ĩla Ngai wamĩnengie ũla watho . Mĩao ĩsu yanenganiwe nĩ alaĩka kwĩsĩla kwa mwĩw'anĩthya ũmwe .
Kwa w'o vai vata wa mwĩw'anĩthya ũndũnĩ wa mũndũ ũmwe ; Ngai nĩ ũmwe .
Mĩao ĩndĩ ko ĩkananĩasya motianĩo ma Ngai ? Aiee ! Ũu ndũtonyeka , nũndũ kethĩwa andũ maanengwa mwĩao ũtonya kũnengane thayũ , andũ methĩwa matw'ĩkĩthaw'a alũngalu kwa kwĩka ũndũ mĩao ĩkwasya . 
Ĩndĩ Maandĩko Matheu maĩtye kana andũ onthe me ungu wa ũkũmũ wa naĩ , na kwoou kĩla Ngai wathanie kũnengane kwondũ wa mũĩkĩĩo nthĩnĩ wa Yesũ Klĩsto , kĩnenganawe kwa ala maĩkĩĩaa . 
Mbee wa ĩvinda yĩu ya mũĩkĩĩo kũvika nĩtwoovetwe ungu wa mĩao , na tũkavingĩwa kũvika yĩla kũĩkĩĩa kũu kũkonanw'a .
Kwoou mĩao nĩyo yatũũngamĩie kũvika yĩla Klĩsto wookie , nĩ kana tũtw'ĩkĩthw'e alũngalu kwondũ wa mũĩkĩĩo .
Na yu nũndũ twĩ ĩvindanĩ yĩu ya mũĩkĩĩo , tũiũngamĩwe nĩ mĩao .
Kwondũ wa kũmũĩkĩĩa Klĩsto Yesũ , inyw'onthe nĩmũtw'ĩkĩte syana sya Ngai . 
Nĩkwĩthĩwa inyw'onthe ala mwavatisiwe mwĩthĩwe mwĩ mũamba na Klĩsto , nĩmwĩvw'ĩkĩte Klĩsto .
Kwoou vai kĩvathũkany'o katĩ wa Mũyuti na Mũndũ-wa-mbaĩ-ingĩ , ngombo na mũndũ ũte ngombo , mũndũ-ũme na mũndũ mũka ; inyw'onthe mwĩ kĩndũ kĩmwe nthĩnĩ wa Klĩsto Yesũ . 
Ethĩwa ĩndĩ mwĩ ma Klĩsto , mwĩ nzyawa sya Avalaamu , na mwĩ atiĩwa ma kĩla Ngai wathanie .
Kwa kũendeea nĩasya kana mwana ũla ũkatiĩwa syĩndũ sya ĩthe , e mũnini ndethĩawa e kĩvathũkany'o na ngombo o na kau nĩwe mwene wa syĩndũ syonthe . 
Ethĩawa ungu wa asũvĩi make na asyaĩĩsya ma syĩndũ syake , kũvika ĩvinda yĩla yĩtw'ĩtwe nĩ ĩthe wake .
Ithyĩ naitũ twailyĩ oou : Yĩla twaĩ syana kĩ-veva , twaĩ ngombo sya maveva ala masumbĩkĩte nthĩ ĩno . 
Ĩndĩ ĩvinda yĩla yatw'ĩtwe yavika , Ngai nĩwatũmie Mwana wake , asyawa nĩ mũndũ mũka . Asyaiwe ethĩwe ungu wa ĩla mĩao , 
nĩ kana atwovosye ithyonthe ala twaĩ ungu wa mĩao , tũtw'ĩkĩthw'e syana sya Ngai .
Nayu nũndũ twĩ syana sya Ngai , Ngai nũtũmĩte Veva wa Mwana wake alike ngoonĩ sitũ . Veva ũsu nĩwe ũtumaa twĩta Ngai , “Nau , Asa .” 
Kwoou we ndwĩ ngombo ĩngĩ , ĩndĩ wĩ mwana . Na nũndũ wĩ mwana , ũkakwata kĩla Ngai wathanie .
Navu tene yĩla mũtamwĩsĩ Ngai , mwaĩ ngombo sya ngai itaĩ ngai sya w'o . 
Ĩndĩ yu nũndũ nĩmũmwĩsĩ Ngai , kana eka twasye , Ngai nũmwĩsĩ , mũtonya ata kwenda kũsyokea ĩngĩ maveva asu mataĩ na ũtonyi na maĩ ma mana ? Mwĩenda kũtw'ĩka ngombo sya mo o ĩngĩ ? 
O nayu mwosaa mĩthenya ĩmwe kwĩthĩwa ya mwanya , o na myei mĩna , o na mavinda mana , o na myaka mĩna . 
Nĩna w'ĩa ! Wĩa w'onthe ũla natethisye kwondũ wenyu nũtonya kũtw'ĩka wa mana .
Nĩngũmwĩsũva mbaitũ mwĩkale takwa , nĩkwĩthĩwa nyie o nakwa nĩnekalile tenyu . Mũyaambĩka naĩ . 
Nĩmwĩsĩ kana kwĩw'a naĩ kwakwa , nĩkwatumie ngwata mwanya wa kũtavany'a Ũvoo Mũseo katĩ wenyu .
Ĩndĩ o na kau kũwaa kwakwa kwaĩ ũtato mũnene kwenyu , mũiaambony'a kĩvũthya kana mũkandũngya . Vandũ va ũu , mwanthokisye ta naĩ mũlaĩka kuma kwa Ngai , kana ta inyie Klĩsto Yesũ . 
Ũtanu ũla mwaĩ naw'o waendie kũ ? Nyie no numye ũkũsĩ kana kethĩwa kwaĩ kũtonyeka , mwĩthĩwa mwanumĩisye metho menyu mũkanenga . 
Nĩmũkũlya , yu nĩtw'ĩkĩte mũmaitha wenyu nũndũ wa kũmũtavya ũla w'o ? 
Andũ asu angĩ meendeew'a mũno ninyw'ĩ , ĩndĩ ti kwa kĩtumi kĩseo . Mo meenda mamũtaanany'e nakwa , nĩ kana nenyu mwendeew'e nĩmo .
Nĩ ũndũ ũseo kwendeew'a nĩ andũ angĩ ethĩwa nĩ kwa kĩtumi kĩseo , na ũu waĩlĩte kwĩthĩwa kĩla ĩvinda , tyo yĩla nĩ nenyu .
Syana syakwa mbendwa , o ta woo ũla mũndũ mũka wĩw'aa aisyaa , nyie nakwa nĩĩw'a ngĩũmwa ĩngĩ kwondũ wenyu , nginya mwĩkalo wa Klĩsto woneke nthĩnĩ wenyu . 
Nenda mũno kethĩwa yu nĩnĩthĩwa nenyu nĩ kana ngaeka kũneena ũu ngũneena . Nĩngũsaanĩw'a mũno nĩ inyw'ĩ .
Kwa ekai nĩkũlye ala katĩ wenyu mekwenda kũatĩĩa ũndũ mĩao ĩkwasya : Inyw'ĩ nĩmwĩsĩ nesa ũndũ Mĩao ĩkwasya ? 
Maandĩko Matheu maĩtye kana Avalaamu aĩ na ana elĩ ; ũmwe aĩ wa mũndũ mũka ngombo , na ũla ũngĩ aĩ wa mũndũ mũka ũtaĩ ngombo . 
Mwana wake ũla waĩ wa mũndũ mũka ngombo asyaiwe o ũndũ syana iitavawa ikasyawa , ĩndĩ mwana wake ũla wa mũndũ mũka ũtaĩ ngombo eekie kwathanwa nĩ Ngai . 
Maũndũ asu nĩkwoswa ta ngelekany'o : Aka asu me elĩ nĩ ta motianĩo elĩ . Ũtianĩo ũmwe nĩ ũla waseũvĩiw'e Kĩĩmanĩ kya Sinaĩ , na ũsyao wa w'o ũtw'ĩkaa ngombo . Akali nĩwe ũũngamĩte vandũ va ũtianĩo ũsu . 
Nayu Akali ũla ũũngamĩte vandũ va Kĩĩma kya Sinaĩ , kĩla kĩ nthĩ ya Aalavu no avw'ananw'e na Yelũsalemu ya ĩvinda yĩĩ , nĩkwĩthĩwa yo yĩ ũkombonĩ vamwe na andũ mayo onthe . 
Ĩndĩ Yelũsalemu ya ĩũlũ ĩtunĩ ti ngombo , na ĩsu nĩyo inyia waitũ . 
Nĩkwĩthĩwa Maandĩko Matheu maĩtye , “Tana we mũndũ mũka ngũngũ ũtaasyaa , sĩĩlĩla na wasya mũnene , we ũtaatemwa nĩ woo wa mwana ! Nũndũ mũndũ mũka watiiwe nĩ mũũme , e na syana mbingĩ kũte ũla wĩ na mũũme .”
Kwoou yu mbaitũ , mwĩ syana sya Ngai o ta Isaka kumana na watho wa Ngai . 
Ĩvindanĩ yĩu mwana ũla wasyaĩtwe o ũndũ syana iitavawa ikasyawa , nĩwambĩĩie kũthĩny'a mwana ũla wasyaĩtwe kwa vinya wa Veva wa Ngai . Na ũu now'o kũilyĩ yu . 
Ĩndĩ Maandĩko Matheu maĩtye ata ? Maĩtye , “Lũngya ũla mũndũ mũka ngombo na mwana wake , nĩkwĩthĩwa mwana ũsu wa mũndũ mũka ngombo ndakaaĩwa ũtiĩwa wa ũla mwana wa mũndũ mũka ũte ngombo .” 
Kwoou mbaitũ , ithyĩ tũi syana sya mũndũ mũka ngombo , ĩndĩ twĩ syana sya mũndũ mũka ũte ngombo .
Klĩsto nĩwatũthaisye nĩ kana twĩthĩwe na ũthasyo ! Kwoou ũngamai na ũlũmu ; mũiketĩkĩle kũtw'ĩka ngombo ĩngĩ .
Kwa mbĩthukĩĩsyei ! Nyie Vaũlo nĩmwĩa , ethĩwa nĩmũkwĩtĩkĩla mwaĩkwe , kũu nĩ kwasya kana Klĩsto nde ũtethyo kwenyu . 
O ĩngĩ nĩngũtavya mũndũ ũla wĩtĩkĩlaa aĩkwe , kana aĩlĩtwe nĩ kwĩka ũndũ mĩao yonthe ĩkwasya . 
Inyw'ĩ ala mũkwenda kũtw'ĩkĩthw'a alũngalu kwondũ wa kwĩka ũndũ mĩao ĩkwasya , manyai kana nĩmumĩte vyũ vala ve Klĩsto . Nĩmũvalũkĩte kuma mumonĩ wa Ngai . 
Ithyĩ kwa vinya wa Veva wa Ngai , tweteelaa na wĩkwatyo kũtw'ĩkĩthw'a alũngalu kwondũ wa mũĩkĩĩo . 
Nũndũ wa kwĩthĩwa twĩ nthĩnĩ wa Klĩsto , ngewa ya kwaĩkwa kana kũlea kwaĩkwa ndĩ vata . Kĩla kya vata nĩ mũĩkĩĩo ũla ũtumaa tũmenda andũ ala angĩ .
Ve ĩvinda mwaendee nesa ! Nũũ ũla wamũsiĩĩie mwaeka kũatĩĩa ũla w'o . 
Kũsiĩĩwa kũu kũyumanĩte na Ngai ũla wamwĩtie . 
Kwĩawa kana mbota nini mũno nĩtumaa mũtu mwingĩ mũkime wimba . 
Ĩndĩ nyie nĩ na mũĩkĩĩo nthĩnĩ wa Mwĩai , kana mũyĩosa woni ũngĩ eka ũla wakwa . Mũndũ ũsu ũkũmũvũavũany'a nũkaĩvĩa ĩvĩtyo yake o na ethĩwa nĩwe ũũ .
Mbaitũ , ethĩwa nyie nĩendee na kwasya andũ nĩmaĩkwe o tondũ kũkwĩwa , nĩkĩ nĩendee na kũthĩnw'a ? Ta kethĩwa nĩĩka ũu , ũtavany'a wakwa ĩũlũ wa kĩkw'ũ kya Klĩsto ngelany'onĩ ndũete mathĩna .
Nenda kethĩwa andũ asu meũmũthokoany'a nĩmathonoka vau va kwaĩkwa , makatila vyũ kũndũ kwoo kwa kĩmbithĩ .
Inyw'ĩ mbaitũ , mweetiwe mwĩthĩwe na ũthasyo . Ĩndĩ mũikatũmĩe ũthasyo ũsu mwĩtĩkĩle kũsumbĩkwa nĩ mawendi ma mĩĩ yenyu . Vandũ va ũu mũtongoew'e nĩ wendo , tethanasyai ũmwe kwa ũla ũngĩ . 
Nĩkwĩthĩwa mĩao yonthe ĩtũngĩanĩĩtwe mwĩaonĩ ũmwe ũkwasya , “Mwende mũtũi waku o tondũ wĩyendete mwene .” 
Ĩndĩ ethĩwa mwĩ na ngananĩo mbai na kũũmĩany'a , ĩsũvĩei mũikaminane .
Kwoou nyie nĩmwĩa : Ĩkalaai mũtongoew'e nĩ Veva , na mũikeanĩsya mawendi ma mwĩĩ . 
Nũndũ kĩla mwĩĩ wendaa tikyo Veva wendaa ; na kĩla Veva wendaa ti kyo mwĩĩ wendaa . Syĩ syelĩ iyĩw'anaa , na ũu nĩ kwasya kana inyw'ĩ mũitonya kwĩka ũndũ mũkwenda . 
Ĩndĩ ethĩwa mũtongoew'e nĩ Veva , mũi ungu wa mĩao .
Meko ma mwĩĩ nĩmesĩkĩe nesa , nĩmo aa : Ũlaalai , ũvuku , mĩmeo mĩthũku , 
kũthaitha mĩvw'anano , ũoi , ũmaitha , ĩteta , kĩwĩu , mothatu , kwĩyenda mũndũ we mwene , motilĩkangano , ithokoo , 
mawendi , ũthengi , ũyi na maũndũ angĩ mailyĩ ta asu . Nĩnamũtavisye ĩngĩ , nayu nĩngũtũngĩlĩĩla : Andũ ala mekaa maũndũ asu maikalika ũsumbĩnĩ wa Ngai .
Ĩndĩ ũsyao wa Veva nĩ wendo , ũtanu , mũuo , wũmĩĩsyo , kwĩka angĩ nesa , ũseo , kũĩkĩĩwa , 
ũuu na wĩting'o . Vai mwĩao ũleanĩte na maũndũ ma mũthemba ũũ . 
Andũ onthe ala ma Klĩsto Yesũ nĩmoaĩte mĩĩ yoo , vamwe na mosũanĩo mayo mathũku na mawendi mayo . 
Veva nũtũnengete thayũ , na kwoou nĩtwĩkalae tũtongoew'e nĩwe . 
Tũikethĩwe na mĩkathĩĩo kana kũthokoana kana kwĩw'anĩa kĩwĩu .
Mbaitũ ethĩwa mũndũ nĩwakwatwa na ĩvĩtyo o na yĩva , inyw'ĩ ala mũtongoew'e nĩ Veva mũtetheesyei aeke kwĩka naĩ , ĩndĩ ĩkai ũu mwĩ na veva wa ũuu , na mũyĩsisya mũikalike matatwanĩ o nenyu .
Tetheanĩsyai kũkua mathĩna ma kĩla ũmwe wenyu , na kwa nzĩa ĩsu mwĩĩthĩwa mweanĩsya mwĩao wa Klĩsto . 
Ethĩwa mũndũ eona we ta mũnene , o yĩla we ti kĩndũ , eĩkenga mwene .
Kĩla mũndũ nĩaosye meko make mwene . Ethĩwa nĩ maseo nũtonya kwĩkathĩĩa , ĩndĩ ndakamasianĩsye na ma mũndũ ũngĩ . 
Nũndũ kĩla mũndũ no nginya akue mũio ũla wake .
Mũndũ ũla ũkũmanyĩw'a ndeto ya Ngai , nĩwaĩlwe nĩ kũaĩa mũmanyĩsya wake syĩndũ nzeo syonthe ila wĩ nasyo .
Mũikakengeke ; Ngai ti wa kũvũĩwa ngũĩ . Mũndũ akethaa kĩla wavanda . 
Ethĩwa mũndũ avandaa mawendinĩ ma mwĩĩ , akaketha kĩkw'ũ kuma mawendinĩ asu ; ĩndĩ ethĩwa avandaa nthĩnĩ wa Veva , akaketha thayũ wa tene na tene kuma vevanĩ . 
Tũikanoe nĩ kwĩka nesa , nĩkwĩthĩwa twaema kũleela nĩtũkaketha ĩvinda yavika . 
Kwoou o ũndũ twĩ na myanya , nĩtwĩkei andũ onthe nesa , na mũno mũno ana-a-asa ala ma mũĩkĩĩo ũmwe naitũ .
Kwa sisyai ũndũ ndũmĩĩte ndeto inenevete ngĩmũandĩkĩa yu na kw'oko kwakwa !
Andũ ala mekwenda kwĩyonany'a kũũ nza kana nĩ aseo nĩmo meũmũthing'ĩĩsya mwaĩkwe . Ĩndĩ meĩka ũu nĩ kana maikathĩnw'e kwondũ wa kũtavany'a ĩũlũ wa kĩkw'ũ kya Klĩsto ngelany'onĩ . 
Asu aĩke o namo ti mo mekaa ũndũ mĩao ĩkwasya ; meenda mwaĩkwe nĩ kana mekathĩĩe nũndũ nĩmatuma mwĩtĩkĩla kwaĩkwa . 
Ĩndĩ nyie ndikekathĩĩa ũndũnĩ ũngĩ , eka ĩũlũ wa kĩkw'ũ kya Mwĩai waitũ Yesũ Klĩsto ngelany'onĩ , nĩkwĩthĩwa kwondũ wa kĩkw'ũ kyake ngelany'onĩ maũndũ ma nthĩ nĩ makw'ũ kwakwa nyie , nakwa nĩ mũkw'ũ maũndũnĩ ma nthĩ .
Kwaĩkwa kana kũlea kwaĩkwa ti ũndũ ; kĩla kya vata nĩ mũndũ kwĩthĩwa kyũmbe kyeũ . 
Kwa onthe ala mekalaa maatĩĩe kĩeleelo kĩĩ , mũuo na tei wa Ngai nĩsyĩthĩwe namo , na o ta ũu iyĩthĩwa na andũ ma Ngai onthe .
Kũminũkĩlya , ndikwenda mũndũ o na wĩva anenge thĩna ĩngĩ , malanga ala nĩ namo mwĩĩnĩ nĩmekwonany'a kana nyie nĩ wa Yesũ .
Mbaitũ , mumo wa Mwĩai waitũ Yesũ Klĩsto nĩwĩthĩwe nenyu inyw'onthe . Ameni .
Aeveso
Kuma vala nĩĩ nyie Vaũlo mũtũmwa wa Klĩsto Yesũ kumana na kwenda kwa Ngai , Valũa ũũ nĩ kwenyu inyw'ĩ aĩkĩĩi ala mwĩ Eveso , ala mwĩ ma kwĩkwatw'a nthĩnĩ wa Klĩsto Yesũ .
Mumo na mũuo nĩsyĩthĩwe nenyu kuma kwa Ngai Asa waitũ , na kwa Mwĩai waitũ Yesũ Klĩsto .
Nakathwe Ngai , Ĩthe wa Mwĩai waitũ Yesũ Klĩsto , nĩkwĩthĩwa nthĩnĩ wa Klĩsto nũtũathimĩte na moathimo onthe ma kĩ-veva ĩtunĩ . 
Nĩwatũnyuvie nthĩnĩ wa Klĩsto o na nthĩ ĩtanombwa , twĩthĩwe atheu na tũtaweteka ũndũ ũthũku methonĩ make . Nũndũ wa wendo wake , 
Ngai nĩwatũnyuvie kuma tene twĩthĩwe syana syake kwĩsĩla kwa Yesũ Klĩsto , kwĩanana na mũvango wake na kwenda kwake . 
Nĩtũmũkathe Ngai kwondũ wa mumo wake mũnene , ũla ũtũnengete nthĩnĩ wa mwana wake mwendwa .
Nĩkwĩthĩwa kwondũ wa kĩkw'ũ kya Klĩsto nĩtwoovoiw'e , na twaekewa mavĩtyo maitũ kwĩanana na wingĩ wa mumo wa Ngai , 
ũla ũtũnengete vate kĩthimo . Nthĩnĩ wa ũĩ na ũmanyi wake w'onthe , 
Ngai nĩweanĩisye kwenda kwake , na atũmanyĩthya kĩmbithĩ kya mũvango wake , ũla watw'ĩte kwĩanĩsya kwĩsĩla kwa Klĩsto . 
Mũvango ũsu Ngai wĩĩanĩsya ĩvinda yavika nĩ wa kũtũngĩanĩa syĩndũ syonthe vamwe , syĩndũ ila syĩ ĩtunĩ na ila syĩ kũũ nthĩ , na Klĩsto ayĩthĩwa mũtongoi wasyo .
Nthĩnĩ wa Klĩsto , Ngai nĩwatwie twĩthĩwe make , nĩkwĩthĩwa nĩwatũnyuvie kuma tene kwĩanana na kwenda kwake , we ũla wĩkaa maũndũ onthe kwĩanana na kĩla ũtw'ĩte kwendanĩ kwake . 
Ithyĩ ala twaĩ ma mbee kwĩthĩwa na wĩkwatyo nthĩnĩ wa Klĩsto , nĩtwĩthĩwe tũikatha ũkumyo wake .
Inyw'ĩ o nenyu nĩmwatw'ĩkie aĩkĩĩi yĩla mweewie ũtũmani wa ũla w'o , naw'o nĩ Ũvoo Mũseo ũla ũtumĩte mũtangĩĩwa . Nĩmwamũĩkĩĩie Klĩsto , nake Ngai amwĩkĩa ũvano kwa kũmũnenga Veva Mũtheu ũla wathaniwe . 
Veva Mũtheu nĩwe ũĩkĩĩthyo wa kana tũkakwata kĩla Ngai wathĩte aĩkĩĩi , kana we akanenga ala make ũthasyo mwĩanĩu . Nĩtũkathei ũkumyo wake .
Kwondũ wa ũu , kuma yĩla neewie ĩũlũ wa mũĩkĩĩo wenyu nthĩnĩ wa Mwĩai Yesũ , na wendo ũla mwĩ na w'o kwa aĩkĩĩi onthe , 
ndyaaeka kũtũngĩa Ngai mũvea kwondũ wenyu . Nĩnĩmũvoyeaa , 
na kũmũkũlya Ngai wa Mwĩai waitũ Yesũ Klĩsto , Asa wa ũkumyo , amũnenge veva wa ũĩ na wa kũmũmanya Ngai . 
Nĩvoyaa mwĩthĩwe na kĩlĩko kĩkũelewa , nĩ kana mũtonye kũelewa nĩ ũndũ wĩkwatyo ũla ũtũnengete ũilyĩ , na ũndũ moathimo make ma kũseng'ya ala wathĩte aĩkĩĩi me na ũthwii mwingĩ , 
na ũndũ ũtonyi wake ũla ũtethasya wĩa nthĩnĩ waitũ ithyĩ ala tũĩkĩĩaa ũnenevete . Ũtonyi ũsu ũtethasya wĩa nthĩnĩ waitũ , no ũndũ ũmwe na vinya mũnene , 
ũla watũmĩie yĩla wamũthayũũkisye Klĩsto kuma kwa akw'ũ , na kũmwĩkalya ngalĩko ya kw'oko kwake kwa aũme ĩtunĩ . 
Klĩsto e kũu nũsumbĩkĩte monene onthe ma yayaya , mokũmũ , motonyi na asumbĩ ; e ĩũlũ wa anene onthe ma nthĩ ĩno na ĩla yũkĩte . 
Ngai nĩwaiie syĩndũ syonthe ungu wa ũkũmũ wa Klĩsto , na amũnengane kwa ĩkanisa ethĩwe Mwĩai wa syĩndũ syonthe . 
Ĩkanisa nĩ mwĩĩ wa Klĩsto ũla nĩ mwĩanĩu , na ũtumaa syĩndũ syonthe kĩla vandũ syĩthĩwa na wĩanĩu
Navu mbeenĩ mwaĩ akw'ũ kĩ-veva , nũndũ wa kwĩthĩwa mwaĩ mbaa matũ na eki ma naĩ . 
Ĩvindanĩ yĩu mwaĩ na mĩendele mĩthũku ya nthĩ ĩno , na mwaatĩĩaa mũnene wa mavinya ma maimũ ala me yayayanĩ , nayo nĩ ĩimũ yĩla yĩsumbĩkĩte ala matamwĩw'aa Ngai . 
Kwa w'o ithyonthe twailyĩ oou , na twekalaa tũyĩka maũndũ kumana na mawendi ma mĩĩ yaitũ ; tweekaa ũndũ o w'onthe ũla ũkwendeesya mwĩĩ na ilĩko sitũ . Nthĩnĩ wa mwĩkalĩle witũ wa kĩ-mũndũ , ithyĩ o ta andũ ala angĩ , mũminũkĩlyo witũ waĩ wĩthĩwe kũsilĩlwa nĩ Ngai nthĩnĩ wa ũthatu wake .
Ĩndĩ tei wa Ngai nĩ mwingĩ na wendo wake nĩ mũnene mũno kwitũ ,
ũkethĩa o na yĩla twaĩ akw'ũ kĩ-veva nũndũ wa kwĩthĩwa twaĩ mbaa matũ , nĩwatũnengie thayũ vamwe na Klĩsto . Mũtangĩĩtwe kwĩsĩla mumonĩ wake . 
Nthĩnĩ wa Klĩsto Yesũ , Ngai nĩwatũthayũũkisye vamwe nake tũsumbĩkae nake ĩtunĩ . 
Ngai nĩweekie ũu nĩ kana onanasye ĩvindanĩ yonthe yĩla yũkĩte , mumo wake mwingĩ ũla ũtumaa atwĩw'ĩa tei twamũĩkĩĩa Klĩsto Yesũ . 
Nũndũ kwĩsĩla mumonĩ wa Ngai nĩmũtangĩĩtwe kwondũ wa kũĩkĩĩa . 
Ti kwĩsĩla maũndũnĩ ala mwĩkĩte , ĩndĩ nĩ mũthĩnzĩo kuma kwa Ngai , nĩ kana mũndũ o na wĩva ndakekathĩĩe ũndũnĩ ũsu .
Nĩkwĩthĩwa Ngai nĩwe ũtumĩte twĩthĩwa tũilyĩ ũndũ tũilyĩ , na nthĩnĩ wa Klĩsto Yesũ nĩwatũmbie twĩthĩwe na mwĩkalo wĩ na meko maseo , ala watũvangĩie twĩkae .
Inyw'ĩ ala kwa wumo mwĩ Andũ-ma-mbaĩ-ingĩ , lilikanai kana mweetawa , “Ala-mate-aĩke” nĩ Ayuti , ala meyĩtaa , “Ala-aĩke” (kũũ nĩ kũweta ũndũ andũ mekanaa na mĩĩ yoo) . 
Ĩvindanĩ yĩu mwaĩ vaasa na Klĩsto . Mũyaĩ andũ ma Ĩsilaeli ; mwaĩ aeni na mũyaĩ ma mbaĩ ĩsu nyuve ya Ngai . Mũyaĩ atale syĩndũnĩ ila Ngai wathĩte andũ make . O na mwekalaa kũũ nthĩ mũte na wĩkwatyo , na mũte na mũĩkĩĩo nthĩnĩ wa Ngai .
Ĩndĩ yu nũndũ mwĩ na mũĩkĩĩo nthĩnĩ wa Klĩsto Yesũ , o na kau mũyamũĩkĩĩaa Ngai navu mbeenĩ , nĩmũkwatĩte mũĩkĩĩo ũsu kwĩsĩla kĩkw'ũnĩ kya Klĩsto . 
Klĩsto nũtũnengete ithyĩ Ayuti na Andũ-ma-mbaĩ-ingĩ mũuo wa kwĩkalany'a vamwe , na akaveta kĩla kĩnatumaa tũmenana . 
Kũthĩnw'a kwake nĩkwavetangie maũndũ onthe ma Mĩao ya Mwose na motw'ĩo mayo , nĩ kana vandũ va twĩthĩwe twĩ Ayuti kana andũ ala angĩ mate Ayuti , atũtw'ĩkĩthye ithyonthe mbaĩ ĩmwe nzaũ na kũtũnenga mũuo . 
Na vau twĩ kĩndũ kĩmwe , Klĩsto atwĩw'anĩthya na Ngai kwĩsĩla kĩkw'ũnĩ kyake ngelany'onĩ , na kũtuma imena isu ithela vyũ .
Kwoou Klĩsto nĩwookie atavany'a Ũvoo Mũseo ũla ũetae mũuo kwa Andũ-ma-mbaĩ-ingĩ ala maĩ vaasa na Ngai , na o ta ũu atavany'a kwa Ayuti ala maĩ vakuvĩ na Ngai . 
Ithyonthe kwĩsĩla vala ve Klĩsto , nthĩnĩ wa Veva ũmwe , twĩ na mwanya wa kũthi vala ve Ĩthe waitũ .
Kwoou inyw'ĩ Andũ-ma-mbaĩ-ingĩ mũi aeni kana andũ mavĩtĩte , ĩndĩ mwĩ andũ ma ũsumbĩ ũmwe vamwe na andũ ala angĩ ma Ngai , na o ta ũu mwĩ ma mũsyĩ wa Ngai . 
Mũtw'ĩkĩte ta mwako wakĩtwe ĩũlũ wa mũsingi wa atũmwa na athani , Klĩsto Yesũ ailyĩ ta we ĩvia yĩla ya vata mũno mwakonĩ . 
Klĩsto nĩ we ũkwatanasya mwako ũsu w'onthe , na kũtuma wĩthĩwa ũilyĩ ta ĩkalũ ĩtheu ya Mwĩai .
O ta ũu nthĩnĩ wa Klĩsto , inyw'onthe nĩmwakĩtwe vamwe mũkatw'ĩka wĩkalo ũla Ngai wĩkalaa kwa nzĩa ya Veva Mũtheu .
Kĩĩ nĩkyo kĩtumi nyie Vaũlo novetwe kwondũ wa kũmũthũkũma Klĩsto , na o ta ũu kwondũ wa kũmũthũkũma inyw'ĩ Andũ-ma-mbaĩ-ingĩ .
Nĩ wĩkwatyo wakwa kana nĩmwĩw'ĩte ĩũlũ wa ũthũkũmi wa mwanya , ũla Ngai ũnengete kwa mumo wake nĩmũthũkũme inyw'ĩ . 
Ngai nĩwambuanĩisye mũvango wake wa kĩmbithĩ , na nĩw'o nĩandĩkĩte ĩũlũ wa w'o kwa ũkuvĩ . 
Mwasoma valũa ũũ mũkeethĩwa mũtonya kũmanya kĩmbithĩ ĩũlũ wa Klĩsto , 
kĩla kĩtaamanyĩthw'a andũ ma nzyawa o na yĩva , ũndũ yu kĩvuanĩtw'e nĩ Veva Mũtheu kwa atheu ma Ngai atũmwa na athani . 
Kĩmbithĩ kĩu nĩ kana kwa nzĩa ya Ũvoo Mũseo wa Yesũ Klĩsto , Andũ-ma-mbaĩ-ingĩ ala aĩkĩĩi , nĩmakwataa moathimo kuma kwa Ngai vamwe na Ayuti ala aĩkĩĩi ; onthe me vamwe nĩ mwĩĩ ũmwe , na makakwata kĩla Ngai wathĩte aĩkĩĩi kwĩsĩla kwa Yesũ Klĩsto .
Natw'ĩkĩthiw'e mũthũkũmi wa Ũvoo ũũ Mũseo kwa mumo wa Ngai , ũla nĩ mũthĩnzĩo Ngai wanengie kwa vinya wake mũnene . 
O na kau nyie ndi nguma katĩ wa aĩkĩĩi ala angĩ onthe , Ngai nĩwanengie mumo ũsu wa kũtavany'a Ũvoo Mũseo wa syĩmbithĩ sya Klĩsto kwa Andũ-ma-mbaĩ-ingĩ . 
O ta ũu Ngai nĩwanengie kũvuanĩsya andũ mamanye ũndũ mũvango ũũ wa kĩmbithĩ ũkeanĩĩaw'a , ũla ũtwĩe ũvithanĩtw'e kwa ĩvinda yĩasa nthĩnĩ wa Ngai ũla woombie syĩndũ syonthe . 
Ngai eekie ũu nĩ kana kwĩsĩla kwa ĩkanisa , yĩla nĩyo andũ make , ũĩ wake ũmanyĩke kwa nzĩa syĩ kĩvathũkany'o nĩ monene na mokũmũ ala masumbĩkĩte yayayanĩ . 
Ũu weekĩkie kwĩanana na mũvango wa Ngai wa kuma tene , ũla weanĩie kwĩsĩla vala ve Klĩsto Yesũ Mwĩai waitũ .
Nthĩnĩ wa Klĩsto Yesũ na kwĩsĩla kwake , twĩ na ũthasyo wa kũthi vala ve Ngai tũte na nzika . 
Kwoou nĩngũmwĩsũva mũikakw'e ngoo , nũndũ wa kwona mathĩna ala ngũthĩna kwondũ wenyu ; onthe nĩ kwondũ wa ũunĩko wenyu .
Kwa kĩtumi kĩu , ndulasya ndu na kũvoya Ngai ĩthe waitũ , 
ũla woombie syĩndũ syonthe ila syĩ ĩtunĩ na ila syĩ kũũ ĩũlũ wa nthĩ . 
Nĩvoyaa nĩ kana kuma ũthwiinĩ wake wusĩe ũkumyo , Ngai amũnenge kwĩsĩla vala ve Veva Mũtheu vinya nthĩnĩ wa mathayũ menyu , 
nĩ kana Klĩsto ekalae nthĩnĩ wa mathayũ menyu kwa mũĩkĩĩo . O ta ũu nĩnĩvoyaa nĩ kana mwĩthĩwe mwĩ alũmu na mũtathingithĩka nthĩnĩ wa wendo wake , 
na inyw'ĩ o vamwe na aĩkĩĩi ala angĩ onthe , mũyĩthĩwa mwĩ na ũtonyi wa kũmanya kana wendo wa Klĩsto nĩ mũnene mũno vyũ . 
Nĩvo ĩndĩ mũkamanya ĩũlũ wa wendo ũsu wa Klĩsto o na kau ndũmanyĩka vyũ nĩ mũndũ , na mũyĩkalaa nthĩnĩ wa wĩanĩu wa Ngai w'onthe .
Kwake ũsu , ũla kwĩsĩla vinyanĩ wake ũla ũtethasya wĩa nthĩnĩ waitũ , na wĩna ũtonyi wa kwĩka maũndũ manene kwĩ ala tũvoyaa kana kũsũanĩa , 
nĩkwĩthĩwe ũkumyo nthĩnĩ wa ĩkanisa , na nthĩnĩ wa Klĩsto Yesũ ĩvinda yonthe kũvika tene na tene ! Ameni .
Nyie Vaũlo , ũla novetwe yela nũndũ wa kũmũthũkũma Mwĩai , nĩngũmwĩsũva nĩ kana mwĩthĩwe na mwĩkalo ũendanĩtye na wĩtano ũla Ngai wamwĩtie naw'o . 
Ĩkalaai mwĩ na wĩnyivyo mwingĩ na ũuu . Ĩthĩawai na wũmĩĩsyo na mũyũmĩanĩasya ũmwe kwa ũla ũngĩ kwa wendo . 
Tataai ũndũ vatonyeka kwĩkalany'a na ngwatanĩo ĩla mũnengetwe nĩ Veva Mũtheu , na o ta ũu kwĩkalany'a na mũuo ũmwe kwa ũla ũngĩ . 
Aĩkĩĩi onthe nĩ mwĩĩ ũmwe , Veva Mũtheu no ũmwe , na wĩkwatyo ũla mwanengiwe nĩ Ngai yĩla wamwĩtie o naw'o no ũmwe . 
Mwĩai o nake no ũmwe , mũĩkĩĩo o naw'o no ũmwe , ũvatiso nĩ ũmwe , na o ta ũu o nake Ngai no ũmwe , ũla nĩwe 
Ĩthe wa andũ onthe , na wĩ ĩũlũ wa onthe , ũla ũthũkũmaa kwĩsĩla kwa onthe e nthĩnĩ wa onthe . 
Kĩla ũmwe waitũ nũkwatĩte mũthĩnzĩo wa mwanya , kwĩanana na ũndũ Klĩsto ũnenganĩte .
O tondũ Maandĩko matheu maĩtye , “Yĩla wambatie ĩũlũ mũno ĩtunĩ , nĩwambatie na andũ aingĩ ala watavĩte , na anenga andũ mĩthĩnzĩo .”
Nayu kwasya , “Nĩwambatie ĩũlũ ,” nĩ kwasya ata ? Nĩ kwasya kana ambie kũtheea alika kũndũ kũliku na ku nthĩ . 
Ũsu ũla waendie kũndũ kũliku na ku nthĩ , nowe ũla wambatie athi ĩũlũ wa matu onthe , nĩ kana kĩla vandũ matunĩ vausũwe nĩ vinya wake . 
Mĩthĩnzĩo ĩsu wanenganie yaĩ ya amwe methĩwe me atũmwa , angĩ methĩwe me athani , angĩ methĩwe me anyaĩĩkya ma Ũvoo Mũseo , angĩ methĩwe me aĩthi ma ĩkanisa , na o ta ũu angĩ mayĩthĩwa me amanyĩsya ma Ũvoo mũseo . 
Eekie ũu nĩ kana ombany'e aĩkĩĩi kwondũ wa ũthũkũmi wa ĩkanisa , nĩ kana mwĩĩ wa Klĩsto wakwe . 
Ũthũkũmi waendeea , tũkavikĩa kwĩthĩwa na ngwatanĩo ya mũĩkĩĩo ũmwe maũndũnĩ ma kũmũmanya Mwana wa Ngai , na tũitw'ĩka andũ aima na kwĩana tũvikĩe wĩanĩu wa mwĩkalo wa Klĩsto . 
Kwa nzĩa ĩsu tũikethĩwa twĩ syana ĩngĩ , tũyangangw'a kũũ na kũũ na momanyĩsyo ma ũvũngũ nĩ andũ nzeleke , mausũĩtwe nĩ ũvũngũ na ũkengani wa kwasya andũ .
Ĩndĩ twaneena ũla w'o nthĩnĩ wa wendo , no nginya twĩane maũndũnĩ onthe tũvikĩe wĩanĩu wa mwĩkalo wa Klĩsto ũla nĩwe mũtwe wa ĩkanisa .
Ungu wa ũtongoi wa Klĩsto , mwĩĩ w'onthe nũtũngĩanĩawa na kũkwatanw'a vamwe nĩ kĩla lenyũ waw'o . Ethĩwa kĩla mutha ũkatethya wĩa waw'o nesa , ũkatuma mwĩĩ w'onthe wĩana na kwĩyaka w'o mwene nthĩnĩ wa wendo .
Kwoou ĩndĩ nĩngũmũtavya na kũmũkany'a kana mũyaĩlĩte kũendeea na kwĩkala ta Andũ-ma-mbaĩ-ingĩ , ala mosũanĩo moo nĩ ma mana , 
na masũanĩaa mothũku . Andũ ma mũthemba ũsu mai na thayũ wa w'o ũla Ngai ũnenganae , nũndũ nĩ atumanu na nĩ ang'endu . 
Nĩ andũ mate nthoni o na vanini , na matongoeaw'a nĩ mawendi ma mwĩĩ na kwĩka maũndũ onthe mathũku matekwĩanĩwa .
Ũu ti w'o mweemanyĩisye ĩũlũ wa Klĩsto ! 
Kwa w'o nĩmwĩw'ĩte ũvoo ĩũlũ wake , na mũkamanyĩw'a ũw'o ũla wĩ nthĩnĩ wa Yesũ . 
Ekanai na mwĩkalo wenyu wa tene , ũla wusũĩtwe na ũkathũkw'a nĩ ĩtomo na mawendi . 
Ĩthĩwai mwĩ athasye ilĩkonĩ syenyu , 
na mũyĩkalaa thayũ mweũ ũla wumaa kwa Ngai , naw'o nĩ wa ũlũngalu na ũtheu .
Kwoou kĩla ũmwe nĩaekane na ũvũngũ , na mũineenaa ũw'o ũmwe kwa ũla ũngĩ , nĩkwĩthĩwa tũilyĩ ta mamutha ma mwĩĩ ũmwe .
Thataai , ĩndĩ mũikekae naĩ , na mũiketĩkĩlae syũa yĩthũe mũthatĩte . 
Mũikanenge Satani kamwanya o na kanini . 
Mũndũ ũla wũyaa nĩaekane na mwĩkalo wa kwĩthĩwa e kĩng'ei , na ayambĩĩa kũtethya wĩa nĩ kana akwate syĩndũ syake mwene , na kwĩthĩwa atonya kũtethya ala mate na kĩndũ . 
Mũikaneenae ndeto nthũku ; neenaai o ila nzeo sya kwaka mathayũ ma ala angĩ kwĩanana na mavata ala me namo , nĩ kana kĩla mũũneena kĩmeke nesa ala meũmwĩthukĩĩsya . 
Mũikew'ĩthye Veva Mũtheu wa Ngai woo , ũla nĩwe ũvano mweekĩiwe nĩ Ngai kwonany'a kana mwĩ ma Ngai , na mweteelete kũkwata ũtangĩĩo mũthenya wa mũthya .
Ekai kwĩthĩwa mwĩ na ũthatu , kwĩw'anĩa woo , kũneenanĩa naĩ , kũumangana , kana kũmenana na kũvũthany'a ũmwe kwa ũla ũngĩ . 
Ĩkalaai mũyĩw'anĩa tei , mũyũmĩanĩasya na kũekeanĩa o tondũ Ngai wamũekeie naĩ kwĩsĩla kwa Klĩsto .
Ĩkalaai mũyĩyĩelekany'a na Ngai , nũndũ mwĩ syana syake ila wendete .
O ĩngĩ ĩkalaai mũyendana ũmwe kwa ũla ũngĩ , o ũndũ Klĩsto watwendie na eenengane mwene kwondũ witũ ta nthembo yĩ mũuke mũseo ĩthembeetwe Ngai .
Ĩndĩ katĩ wenyu vaikawetwe molaalai kana ũvuku wa mũthemba o na wĩva kana mawendi , nĩkwĩthĩwa maũndũ ma mũthemba ũsu mayaĩlĩte o na kũwetwa katĩ wa aĩkĩĩi . 
O ta ũu mũikaneenae ndeto syĩ nthoni , kana sya ũtumanu , kana sya kũvũa ngũĩ , ĩndĩ kavaa mwĩkalae mũitũngĩa Ngai mũvea . 
Nĩmwaĩlwe nĩ kũmanya kwa w'o kana vai mũndũ o na wĩva wĩkaa ũlaalai , kana maũndũ mavuku , kana wĩ ĩtomo , nũndũ ĩtomo nĩ mũthemba wa kũthaitha mĩvw'anano , ũkethĩwa na mwanya wa kũlika ũsumbĩnĩ wa Klĩsto na wa Ngai .
Mũikaeke mũndũ o na ũmwe amũkenge na ndeto sya mana , nũndũ maũndũ ta aa nĩmatumaa Ngai asilĩla andũ ala matamwĩw'aa . 
Kwoou mũikethĩwe mwĩ na ngwatanĩo na andũ ala mekaa maũndũ ta asu .
Navu mbeenĩ mwekalaa kĩvindunĩ , ĩndĩ yu mwĩkalaa kyeninĩ , nĩkwĩthĩwa nĩmũtw'ĩkĩte ma Mwĩai . Kwoou ĩkalaai ta syana sya kyeni kĩu , 
nakyo kyeni nĩkyonekaa kĩyĩyumĩlya maũndũnĩ onthe maseo , ala maĩlu , na ala maw'o . 
Tatai kũmantha nĩ kyaũ kĩla kĩmwendeeasya Mwĩai . 
Mũikethĩwe na ngwatanĩo na andũ ala mekaa maũndũ asu ma kĩvindu , ĩndĩ mony'ei mavĩtyo moo . 
Nĩkwĩthĩwa o na ve nthoni kũweta maũndũ asu mekaa mevithĩte . 
Ũndũ o na wĩva waumĩlw'a kyeninĩ nĩwonekaa nĩ andũ onthe , 
na ũitw'ĩka wa kyeni . Kĩu nĩkyo kĩtumi Maandĩko Matheu maĩtye , “Amũka we ũkomete , na ũithayũũka kuma kĩkw'ũnĩ , na Klĩsto akakũnenga kyeni .”
Kwoou ĩsũvĩei ũndũ mwĩkalaa . Mũikekale ta andũ atumanu , ĩndĩ ĩkalaai ta andũ oĩ . 
Tũmĩaai nesa kamwanya kala mwakwata , nũndũ yĩĩ nĩ ĩvinda ya mothũku . 
Mũikethĩwe mwĩ atumanu , ĩndĩ tatai kũmantha kwenda kwa Mwĩai kũla mwaĩlĩte kwĩanĩsya .
Mũikeyanange kwa kũnyw'a ndivai mũkamilwa , ĩndĩ usũwai nĩ Veva Mũtheu .
Ĩkalaai mũitaana na ndeto sya kĩ-veva , na kwinaa mbathi sya kũmũtaĩa Ngai na ingĩ sya kĩ-veva , mũimwinĩaa Ngai kuma ngoonĩ na mawasya ma kwendeesya . 
Tũngĩaai Ngai mũvea kĩla ĩvinda ĩsyĩtwanĩ ya Mwĩai waitũ Yesũ Klĩsto kwondũ wa maũndũ onthe .
Ĩkalaai mũyĩnyivanĩsya ũmwe kwa ũla ũngĩ , nũndũ wa kĩkĩo kya Klĩsto kĩla mwĩ nakyo .
Iveti ĩnyivĩsyei aũme menyu o tondũ mwĩnyivĩasya Mwĩai . 
Nũndũ mũndũ-ũme kwa mũka wake nĩ ta mũtwe na mwĩĩ , o ũndũ Klĩsto nĩ mũtwe wa ĩkanisa , nayo ĩkanisa nĩ mwĩĩ wake , na nĩwe Mũtangĩĩi wayo . 
Kwoou o tondũ ĩkanisa yĩmwĩnyivĩasya Klĩsto , o nasyo iveti nĩsyĩnyivĩasye aũme masyo .
Nenyu aũme endai iveti syenyu o tondũ Klĩsto wendie ĩkanisa , na eenengane mwene akw'e kwondũ wayo . 
Eekie ũu nĩ kana avathe ĩkanisa yĩthĩwe ĩtheu kwa ũtonyi wa ndeto yake , ĩtina wa kũyĩthesya na kĩw'ũ ,
nĩ kana akwate ĩkanisa ya kũmwendeesya , yĩtethokoanĩtye na naĩ , kana na ũndũ ũte ũlũngalu , kana ũndũ ũngĩ wa mũthemba ta ũsu , ĩndĩ yĩthĩwe yĩ ĩtheu na yĩtawetanĩw'a na ũndũ mũthũku o na wĩva . 
Kwoou aũme maĩlĩte kũsyenda iveti syoo o tondũ mendete mĩĩ yoo ene . Mũndũ-ũme ũla wendete kĩveti kyake ethĩawa ayĩyenda mwene . 
Vai mũndũ ũmenaa mwĩĩ wake , ĩndĩ nũĩsaa nesa aũĩthye na kũũsũvĩa , o tondũ Klĩsto ũĩthasya na kũsũvĩa ĩkanisa , 
nĩkwĩthĩwa ithyĩ aĩkĩĩi twĩ mamutha ma mwĩĩ wake . 
Maandĩko Matheu maĩtye , “Kĩu nĩkyo kĩtumaa mũndũ-ũme auma kwa ĩthe na nyinyia , na kũlũmany'a na mũka wake , na elĩ maitw'ĩka kĩndũ kĩmwe .” 
Kĩĩ nĩ kĩmbithĩ kĩnene na kya mwanya , na kĩla ngũweta kĩkonetye Klĩsto na ĩkanisa . 
Ĩndĩ nyie nĩasya atĩĩ : Kĩla mũndũ-ũme nĩende kĩveti kyake o ũndũ wĩyendete mwene , nakyo kĩveti nĩkĩnenge mũũme wakyo ndaĩa .
Syana mew'ei asyai menyu nũndũ ũu nĩw'o waĩlĩte , nĩkwĩthĩwa mwĩ ma Mwĩai .
Mwĩao ũla wa mbee Ngai wathanĩte kĩndũ waĩtye , “Nenga ĩthe waku na inyia waku ndaĩa , 
nĩ kana maũndũ maku methĩwe me maseo , na ũyĩkala ĩvinda ĩasa ĩũlũ wa nthĩ .”
Nenyu asyai mũikeke ũndũ ũtuma syana syenyu ithata , ĩndĩ ieei kwa kwimanyĩsya na kũitaa na momanyĩsyo ma ndeto ya Mwĩai .
Athũkũmi ĩthĩawai mwĩ ewi kwa anene menyu ma kũũ nthĩ , mwĩ na kĩkĩo na ndaĩa nene ; thũkũmaai ta mũũthũkũma Klĩsto .
Mũikathũkũmae nĩkwĩthĩwa nĩmamũsyaĩĩsye , ta mũũmantha kũmendeesya , ĩndĩ ĩkaai kĩla kĩmwendeeasya Ngai kuma ngoonĩ ta mwĩ athũkũmi ma Klĩsto . 
Tethasyai wĩa wenyu na ngoo ya kwenda ta mũũthũkũma Mwĩai , na ti andũ . 
Manyai kana wĩa w'onthe mũseo ũla mũndũ o na wĩva ũtethasya , o na ethĩwa nĩ mũthũkũmi kana ti mũthũkũmi , akanengwa ĩtuvi yĩanĩu ya wĩa ũsu nĩ Mwĩai .
Nenyu anene ĩkaai o ta ũu , na mũikethĩawe mũitelemangya athũkũmi menyu , nĩkwĩthĩwa nĩmwĩsĩ kana mũnene wenyu inyw'onthe e ĩtunĩ na nde wendeesyo .
Kwa kũminũkĩlya , ĩthĩwai na vinya nthĩnĩ wa Mwĩai na kũtonyethw'a nĩ vinya wake . 
Ĩkĩai mĩio yonthe ya kaũ wa kĩ-veva ĩla Ngai ũmũnengete , nĩ kana mwĩthĩawe mũtonya kwĩsiĩĩa mĩvango mĩthũku ya mawũĩ ma Satani . 
Nũndũ tũikũkita kaũ wa mũndũ na ũngĩ , ĩndĩ twĩũkita na mokũmũ , motonyi na ala masumbĩkĩte ĩũlũ wa nthĩ ĩvinda yĩĩ ya mothũku maingĩ , na ala angĩ masumbĩkĩte yayayanĩ na ũtonyi .
Kwoou tũmĩaai mĩio yonthe ya kũkita kaũ wa kĩ-veva , nĩ kana mwĩthĩawe mũtonya kũkita na mũmaitha mũthenyanĩ wa mothũku . Ĩtina wa kũkita , mũkaendeeaa o kwĩthĩwa mwĩ alũmu .
Kwoou ĩthĩwai mwĩ alũmu mũĩkĩĩonĩ ; ĩlũlũmĩĩlyeĩ ta mwĩyovete mũsivi inyunyunĩ kwa kũneena ũla w'o ; ĩkaai ũla ũlũngalu ta w'o ngao yenyu ya kĩthũi , 
na mũyĩthĩwa mwĩyũmbanĩtye kũthi kũtavany'a Ũvoo Mũseo wa mũuo ; kwĩyũmbany'a kũu nĩ ta kw'o iatũ maũũnĩ menyu . 
Ĩũlũ wa maũndũ asu onthe , ĩthĩwai na mũĩkĩĩo ta w'o ngao yenyu ya kũsiĩĩa kaũ wa Ũla Mũthũku ; kaũ ũsu ũilyĩ ta wa kũathangwa na maangi makene mwaki . 
Ũtangĩĩo wenyu wĩthĩwe ta w'o ngovia ya kwĩsiĩĩa mũtwe , na ndeto ya Ngai ĩyĩthĩwa ta yo ũvyũ ũla ũnenganawe nĩ Veva Mũtheu . 
Ĩkalaai mũivoya mavinda onthe mũitetheew'a nĩ Veva Mũtheu . Voyaai mũtekũeka na mũyĩkalaa mwĩyũmbanĩtye mwĩ na wũmĩĩsyo , o vamwe na kũvoyeaa aĩkĩĩi ala angĩ . 
Mboyeei nyie o nakwa nĩ kana Ngai akanengae ndeto yĩla ngũtavany'a , na ngĩtavanasya na ũkũmbaũ ĩũlũ wa kĩmbithĩ kya Ũvoo Mũseo . 
Nĩkwĩthĩwa Ũvoo ũsu Mũseo nĩw'o nĩtũmĩtwe kũtavany'a , o na kau yu nĩ mwove yela . Mboyeei nĩ kana nĩũtavany'e na vinya ndeũkĩa , kwĩanana na ũndũ naĩlĩte kũũtavany'a .
Tikikasi mwana-a-asa waitũ mwendwa , na mũthũkũmi mũĩkĩĩku wĩanĩ wa Mwĩai , akamũtavya ũvoo wakwa mbeange , ĩũlũ wa ũndũ nĩendee . 
Kĩu nĩkyo kĩtumie nĩmũtũma kũla mũĩ , nĩ kana mũmanye ũndũ tũendee na aimũthangaasya mathayũnĩ menyu .
Mũuo , wendo , o vamwe na mũĩkĩĩo kuma kwa Ngai Ĩthe waitũ , na Mwĩai Yesũ Klĩsto , nĩsyĩthĩwe na aĩkĩĩi onthe . 
Mumo nĩwĩthĩwe kwa onthe ala mwamwendete Mwĩai waitũ Yesũ Klĩsto na wendo ũtathela .
Avilivi 
Kuma vala tũĩ nyie Vaũlo vamwe na Timotheo , athũkũmi ma Klĩsto Yesũ ; valũa ũũ witũ nĩ kwenyu inyw'ĩ aĩkĩĩi onthe ma Klĩsto Yesũ ala me Vilivi , o vamwe na atongoi na atetheesya ma ĩkanisa .
Mumo nĩwĩthĩwe nenyu na mũuo kuma kwa Ngai Asa waitũ , na kwa Mwĩai Yesũ Klĩsto .
Nĩnĩmũtũngĩaa Ngai wakwa mũvea kĩla ĩvinda namũlilikana , 
na kĩla ĩvinda ngũmũvoyea inyw'onthe , nĩmũvoyeaa nĩ na ũtanu , 
nũndũ nĩmwandetheeisye maũndũnĩ ma Ũvoo Mũseo , kuma mũthenya ũla wa mbee o na kũka kũvika yu .
Nĩnĩsĩ nesa kana Ngai ũla wambĩĩie wĩa ũũ mũseo nthĩnĩ wenyu , nũkũwũendeesya kũvika wĩumya mũthya Mũthenyanĩ wa kũka ĩngĩ kwa Klĩsto Yesũ . 
Nĩwaĩlu kwakwa kwĩthĩwa ngĩw'a ũu ngwĩw'a kwondũ wenyu inyw'onthe , nĩkwĩthĩwa mũtũaa ngoonĩ yakwa . Nũndũ inyw'onthe nĩmũtetheanĩasya nakwa nthĩnĩ wa mumo ũũ Ngai ũnengete , wa kũtetea na kũlũlũmĩĩlya Ũvoo Mũseo , o na ĩvindanĩ yĩĩ nĩ yela . 
Ngai nĩ ngũsĩ kana nĩneena w'o , yĩla ngwasya kana mea makwa kwenyu inyw'onthe maumaa wendonĩ wa Yesũ Klĩsto .
Nĩ mboya syakwa kana wendo wenyu nũkũendeea na kwongeleka mbee na mbee , vamwe na ũmanyi na ũĩ wa kĩla mũthemba , 
nĩ kana mwĩthĩawe mũtonya kũnyuva kĩla kĩseo vyũ na mwĩthĩwe mwĩ atheu , na vate ũndũ mũthũku mũwetanĩw'a naw'o Mũthenyanĩ wa kũka ĩngĩ kwa Klĩsto . 
Mwĩkalo wenyu ũkeethĩwa wusũĩte maũndũ maseo ala monekaa kwĩsĩla kwa Yesũ Klĩsto , nĩ kana Ngai akumw'e na kũkathwa .
Mbaitũ , nĩenda mũmanye kana kĩla kĩkĩkĩte kwakwa , kwa w'o nĩkĩtumĩte Ũvoo Mũseo ũendeea na mbee , 
ũkethĩa o na asikalĩ onthe ala masungaa nyũmba ya mũsumbĩ , na andũ ala angĩ onthe kũũ nĩmamanyĩte vyũ kana novetwe kwondũ wa kũmũthũkũma Klĩsto . 
O ta ũu kumana na kwovwa kwakwa , ana-a-asa aingĩ nĩmalũlũmĩĩlw'e nthĩnĩ wa Mwĩai , na makethĩwa na ũkũmbaũ mwingĩ wa kũtavany'a ndeto ya Ngai mate na w'ĩa .
Kwa w'o , amwe moo memũtavany'a Klĩsto nĩkwĩthĩwa me na kĩwĩu na nĩ andũ ma ĩteta , ĩndĩ angĩ memũtavany'a me na kĩeleelo kĩseo . 
Aa naweta ĩtina mekaa ũu nũndũ wa wendo , nĩkwĩthĩwa nĩmesĩ kana niĩtwe vaa kwondũ wa kũtetea Ũvoo Mũseo . 
Namo asu angĩ maiũmũtavany'a Klĩsto na ngoo ntheu ; memũtavany'a kwondũ wa itumi syoo ene , maisũanĩa kũmbongeleela mathĩna nĩ kũũ yela . 
Ĩndĩ twĩasya ata ? Ũndũ ũla wa vata nĩ kana Klĩsto nũkũtavanw'a , o na ethĩwa andũ memũtavany'a me na kĩeleelo kĩthũku kana o kĩseo , na kwa kĩtumi kĩu nyie nĩngwĩw'a mũyo . 
Ĩĩ , na nĩngũendeea kwĩw'a mũyo , nũndũ nĩnĩsĩ kana kwa mboya syenyu na kwa ũtethyo wa Veva wa Yesũ Klĩsto , ngathaw'a . 
Wendi wakwa mũnene na wĩkwatyo wakwa nĩ kana ndikaasonokw'a ũthũkũminĩ wakwa , ĩndĩ nĩĩthĩwa na ũkũmbaũ mwingĩ nĩ kana o ta mavindanĩ ala angĩ , ĩvindanĩ yĩĩ Klĩsto ataĩwe nthĩnĩ wakwa , o na ethĩwa nĩngũkw'a kana nĩngũvĩta . 
Nũndũ kwakwa nyie kwĩthĩwa thayũ nĩ kwondũ wa Klĩsto , na kĩkw'ũ kwakwa nĩ ũunĩko .
Ĩndĩ ethĩwa kwa kũendeea kwĩthĩwa thayũ ngongela kũtethya wĩa mũseo , yu ndiũmanya naĩlĩte kũnyuva kyaũ . 
Maũndũnĩ asu elĩ nĩĩw'a nĩmũsaanĩsye : Nĩngwenda mũno nume kũũ nthĩ nĩthi ngethĩwe na Klĩsto , nũndũ ũu nĩ ũndũ mũseo mbee . 
Ĩndĩ kwondũ wenyu ve vata mũnene kwakwa kũendeea kwĩthĩwa thayũ .
Nĩna wĩkwatyo ũsu , nĩnĩsĩ kana nĩngũendeea kwĩthĩwa thayũ , na kwĩkala nenyu inyw'onthe nĩmũtetheesye kwĩana na kwĩthĩwa na ũtanu mũĩkĩĩonĩ wenyu . 
Kwoou neethĩwa nenyu ĩngĩ , mũkeethĩwa na kĩtumi kĩseo kya kwĩkathĩĩa nakwa nthĩnĩ wa Klĩsto Yesũ .
Ĩndĩ ũu wĩ o vo , ũndũ ũla wa vata nĩ kana nĩmwaĩlĩte kwĩkala mwĩkalo ũkwosana na Ũvoo Mũseo wa Klĩsto , nĩ kana nooka kũmwona kana o na naema kũka , nĩw'ae mũũngamĩte na ũlũmu mwĩ na veva ũmwe , na kana mwĩũkitĩa mũĩkĩĩo wa Ũvoo Mũseo mwĩ kĩndũ kĩmwe . 
Mũikakĩe amaitha menyu ũndũnĩ o na wĩva ; mavinda onthe ĩthĩawai na ũkũmbaũ , na ũu ũkamony'a nesa kana mo nĩmekũsindwa , nenyu nĩmũkũsinda nũndũ Ngai nĩwe ũtumaa mũsinda . 
Nũndũ inyw'ĩ nĩmũnengetwe kũmũthũkũma Klĩsto , na tyo kwa kũmũĩkĩĩa kw'oka , ĩndĩ o na kwa kũthĩnw'a kwondũ wake . 
Inyw'ĩ o nenyu mũendee na kaũ ũla mwoonie nĩ na w'o , na mũkwĩw'a nĩendee na kũwũkita o na yu .
Kwenyu kwĩthĩwa mwĩ nthĩnĩ wa Klĩsto nĩkũtumaa mwĩthĩwa mwĩ alũmu , na wendo wake nũmũkiakiasya . Mwĩ na mũamba na Veva Mũtheu , na inyw'ĩ nĩmwĩw'anĩaa tei na ĩnee . 
Kwoou yu usũsyai ngoo yakwa na ũtanu kwa kwĩkalaa mwĩ na kĩsũanĩo kĩmwe na kwendanaa o ũndũ ũmwe , na kwa kwĩthĩwa na ngoo ĩmwe na mwĩ kĩndũ kĩmwe . 
Mũikekae ũndũ mwĩanĩĩsye o itumi syenyu ene , kana mwĩthĩwe na ngathĩĩo sya mana , ĩndĩ ĩnyivasyei na mũyosaa andũ ala angĩ ta mo aseo kwĩ inyw'ĩ .
Kĩla ũmwe wenyu ndakamanthae kwĩyĩuna o we mwene , ĩndĩ amanthae kũuna andũ ala angĩ o namo . 
Ĩthĩwai na veva ta ũla Klĩsto Yesũ waĩ naw'o .
We o na kau aĩ Ngai vyũ , ndaaosa kwĩthĩwa eanene na Ngai ta ũndũ wa kũtindaa alũmanĩtye naw'o .
We mwene kwa ngenda yake , nĩwatiie ũu w'onthe na eetw'a ngombo . Nĩweethĩiwe ailyĩ ũndũ ũmwe na mũndũ , na ooneka e na wũmbe wa mũndũ .
Nĩweenyivisye mwene na eethĩwa e mwĩwi kũvika kũkw'a ,ĩĩ , kũkw'a ngelany'onĩ .
Kwa kĩtumi kĩu Ngai nĩwamũnenevisye mũno , na amũnenga ĩsyĩtwa yĩla yĩ ĩũlũ wa masyĩtwa onthe .
Na kwoou kwa kũnenga ĩsyĩtwa ya Yesũ ndaĩa , syũmbe syonthe ila syĩ ĩtunĩ na ila syĩ kũũ nthĩ , na ila syĩ vala maveva ma ala akw'ũ mekalaa nikatulya ndu imũthaithe ,
na kĩla mũndũ nũkakũsĩĩa kana Yesũ Klĩsto nĩ Mwĩai , kwa ũkumyo wa Ngai Asa .
Endwa makwa , inyw'ĩ mavinda onthe nĩmweethĩawa mwĩ ewi kwakwa yĩla naĩ vamwe nenyu , na kwoou yu nĩ vaasa nenyu , nĩmwaĩlĩte kwĩthĩwa mwĩ ewi mũno mbee . Kwoou thũkũmaai mwĩ na kĩkĩo na kũthĩlĩa mũvikĩe ũtangĩĩo wenyu ,
nĩkwĩthĩwa kĩla ĩvinda Ngai nũthũkũmaa nthĩnĩ wenyu , amũtonyethye kwĩthĩwa na wendi na vinya wa kwĩkaa kwenda kwake .
Ĩkaai maũndũ onthe mũte kũnyungunyĩsya kana kũkananĩsya , 
nĩ kana mwĩthĩwe mũtaweteka ũndũ mũthũku na mwĩ atheu ; syana sya Ngai ite ĩvĩtyo , na syĩkalaa katĩ wa andũ ma nthĩ athũku na eki ma naĩ . No nginya mũkenae katĩ woo o tondũ ndata itheasya matunĩ ,
kwa kwĩkalaa mũlũmĩtye ĩla ndeto ĩnenganae thayũ . Mweeka ũu ngeethĩwa ndonya kwĩkathĩĩa nenyu Mũthenyanĩ wa kũka ĩngĩ kwa Klĩsto , kana kũsemba kwakwa na kũthũkũma kwakwa kũyaĩ kwa mana .
Mũĩkĩĩo wenyu na ũthũkũmi nĩ nthembo mumĩsye Ngai . Nĩvatonyeka ngoawa na nthakame yakwa ĩkatulũlwa ĩũlũ wa nthembo ĩsu . Ethĩwa ũu nũkwĩkĩka , nĩngwĩw'a mũyo na kũtana vamwe nenyu .
O ta ũu o nenyu nĩmwaĩlwe nĩ kwĩw'a mũyo na kũtana vamwe nakwa .
Nĩna mũvango wa kũtũma Timotheo kwenyu o mĩtũkĩ ethĩwa nĩkw'o kwenda kwa Mwĩai , nĩ kana ndonye kũthangaa nakwata ũvoo wenyu . 
Vai mũndũ ũngĩ nĩthengeanĩe nake take , na ũthĩnĩkaa kwa w'o ngoonĩ nĩ maũndũ menyu . 
Andũ ala angĩ mathĩnĩkĩaa maũndũ moo ene , na ti ala ma Yesũ Klĩsto . 
Ĩndĩ inyw'ĩ ene nĩmwĩsĩ ũndũ Timotheo wonanĩtye kwĩthĩwa mũndũ mũseo . We nakwa , o ta mwana na ĩthe , nĩtũthũkũmĩte vamwe kũendeesya Ũvoo Mũseo . 
Kwoou nĩmbangĩte kũmũtũma kwenyu , namina kũmanya oou ũndũ maũndũ makwa mekwĩthĩwa mailyĩ .
Ĩndĩ nĩ na wĩkwatyo kwa Mwĩai , kana nyie mwene ngooka kwenyu o mĩtũkĩ .
Nĩnonie no nginya nĩtũme mwana-a-asa waitũ Evavilotito kwenyu , nake atetheanĩasya wĩa nakwa na tũkitĩaa Ũvoo Mũseo ĩmwe , na nĩwe mũmũtũmĩte kũndetheeasya mavatanĩ makwa . 
E na mea maingĩ ma kũmwona inyw'ĩ inyw'onthe , na e na kĩũũyũ ngoonĩ nĩkwĩthĩwa nĩmweewie kana aĩ mũwau . 
Kwa w'o we aĩ mũwau mũno akew'a kũkw'a . Ĩndĩ Ngai nĩwamwĩw'ĩie tei , na tyo we e weka , ĩndĩ o vamwe nakwa , Ngai ndaambongela kĩmako ĩũlũ wa kĩla naĩ nakyo . 
Kwondũ wa ũu nĩngwenda mũno vyũ kũmũtũma , nĩ kana mwamwona ĩngĩ mũtonye kwĩthĩwa na ũtanu , nakwa ngĩthelwa nĩ kĩmako . 
Kwoou mũthokyei na ũtanu mwingĩ ta mwana-a-asa nthĩnĩ wa Mwĩai , na nĩmwaĩlĩte kũnenga ndaĩa andũ ma mũthemba wake . 
We aĩ vakuvĩ kũkw'a nũndũ wa wĩa wa Klĩsto , na nĩweelikĩtye mũisyonĩ nĩ kana atonye kũndetheesya vala mũtaĩ mũtonya kũndethya .
Kwa kũminũkĩlya mbaitũ , tanaai nthĩnĩ wa Mwĩai . Nyie ndinoa nĩkũtũngĩlĩĩla maũndũ o ala namũandĩkĩie navu mbeenĩ , nũndũ ũu wĩmũsiĩĩanĩa na mĩisyo mingĩ . 
Ĩsũvĩanei na andũ asu mekaa mothũku , ngitĩ isu , andũ maasya mamutha amwe ma mwĩĩ nĩmatilwe . 
Nithyĩ twaĩkĩtwe nzaĩko ĩla ya w'o na ti mo , nĩkwĩthĩwa ithyĩ tũmũthaithaa Ngai nthĩnĩ wa Veva , na twĩkathĩaa nthĩnĩ wa Klĩsto Yesũ , na tũyĩkathĩĩaa na maũndũ ala mekawa mĩĩnĩ yaitũ , 
o na kau nyie no ndonya kwĩkathĩĩa namo . Ethĩwa ve mũndũ ũkwĩw'a e na itumi sya kwĩkathĩĩa na maũndũ ala mekawa mwĩĩnĩ , nyie nĩ na mbingĩ kwĩ we . 
Nyie naĩkiwe nĩ na ũkũũ wa mĩthenya nyanya , nĩ Mũĩsilaeli kwa kũsyawa , wa mbaĩ ya Mbengyameni , na nĩ Mũevelania ũsyaĩtwe nĩ Aevelania . Maũndũnĩ ma kũatĩĩa Mĩao ya Ayuti , nyie nĩ Mũvalisi ; 
ũndũnĩ wa kũmũthũkũma Ngai na kĩthito , nyie nĩnathĩnasya ĩkanisa , na ngalĩkonĩ ya mũndũ kwĩthĩwa mũlũngalu kwondũ wa kũkwata Mĩao , nyie ndyaĩ ĩvĩtyo o na yĩmwe .
Ĩndĩ maũndũ asu onthe ala namosaa kwĩthĩwa ma vata kwakwa , yu nĩmosaa kwĩthĩwa wasyo kwondũ wa Klĩsto .
O na eka maũndũ asu , nyie nosaa maũndũ onthe kwĩthĩwa wasyo namasianĩsya na ũseo mũnene wa kũmũmanya Klĩsto Yesũ Mwĩai wakwa . Nyie nĩnekisye maũndũ onthe ĩtheka kwondũ wake ; nĩmatalaa onthe kwĩthĩwa mavuti , nĩ kana ndonye kũmũkwata Klĩsto , 
na kwĩthĩawa nĩ nthĩnĩ wake . Ndikwenda ĩngĩ kwĩthĩwa na ũlũngalu wakwa mwene ũla wumanaa na kũkwata Mĩao ; yu nĩ na ũlũngalu ũla wonekaa kwĩsĩla kũmũĩkĩĩa Klĩsto , ũlũngalu ũla wumaa kwa Ngai na ũkwatĩkanaa kwondũ wa mũĩkĩĩo . 
Kĩla nyie ngwenda nĩ kũmũmanya Klĩsto na vinya wa kũthayũũka kwake , nĩkwatae mathĩna ala mamũkwatie na kũvw'ananw'a nake nthĩnĩ wa kĩkw'ũ kyake , 
nĩ na wĩkwatyo wa kana o nakwa mwene ngathayũũkw'a kuma kwa akw'ũ .
Ndikwasya kana nyie nĩnĩkĩte maũndũ onthe ala naĩlĩte kwĩka na ngethĩwa nĩ mwĩanĩu . Nĩthing'ĩĩsye kũthi na mbee nĩkwate mũthĩnzĩo ũla watumie Klĩsto Yesũ angwata nĩtw'ĩke wake . 
Kwa w'o mbaitũ , ndikwĩyosa nyie ta nĩkwatĩte mũthĩnzĩo ũsu . Ĩndĩ ũndũ ũla nĩkaa nĩ ũmwe : Kũlwa nĩ maũndũ ala mavĩtu na kwĩthing'ĩĩsya nĩvikĩe ala me mbee . 
Nĩthing'ĩĩsye ngatw'e ĩkanda nĩ kana nĩsinde mũthĩnzĩo , naw'o nĩ wĩtano wa Ngai kwĩsĩla kwa Klĩsto Yesũ , nĩlike thayũnĩ wa tene na tene .
Ithyonthe ala aima kĩ-veva twaĩlĩte kwĩthĩwa na woni ũilyĩ ũu . Ĩndĩ ethĩwa amwe menyu me na woni wĩ kĩvathũkany'o , Ngai akamavuanĩsya nesa ũndũ ũsu . 
Kĩla kĩ vo , nĩtũatĩĩei kĩla tũminĩte kũkwata kũka kũvika yu .
Mbaitũ , atĩĩai ngelekany'o yakwa . Nĩtwamwonisye ngelekany'o nzeo , na kwoou atĩĩai ngelekany'o nzeo ya ala maatĩĩaa ngelekany'o ĩla mwoonie kwitũ . 
Kĩla ngũmũtavya yu nĩnĩmũtavĩtye kaingĩ , na nĩngũkĩtũngĩlĩĩla yu o ĩngĩ nĩ na kĩĩo : Ve andũ aingĩ mĩkalo yoo ĩmatw'ĩte amaitha ma kĩkw'ũ kya Klĩsto ngelany'onĩ . 
Mũminũkĩlyo woo nĩ kũminwa , nũndũ ngai yoo nĩ ĩvu . Mekathĩĩaa na syĩndũ ila maĩlĩte kwĩw'a nthoni nũndũ wasyo , na masũanĩaa tũ o maũndũ ma nthĩ ĩno . 
Ĩndĩ ithyĩ kwitũ nĩ ĩtunĩ , na tweteelete Mũtangĩĩi waitũ oke kuma vo , nake nĩ Mwĩai Yesũ Klĩsto . 
Akaalyũla mĩĩ ĩno yaitũ ĩkusaa amĩvw'anany'e na ũla wake mũkumye , aitũmĩa vinya ũla ũmũtonyethasya kwia syĩndũ syonthe ungu wa ũsumbĩko wake .
Kwoou ĩndĩ mbaitũ , nĩnĩmwendete mũno na nĩ na mea maingĩ ma kũmwona . Nĩmũndanĩthasya mũno na nĩnĩkathĩĩaa nenyu . Kwĩanana na maũndũ ala naweta , ũngamai na ũlũmu nthĩnĩ wa Mwĩai endwa makwa .
Nĩngwĩsũva Euondia na Sinitike mew'ane ta masyaanĩw'e nthĩnĩ wa Mwĩai . 
Naku we mwana-a-asa tũthũkũmĩte ĩmwe nesa , nĩngũũkũlya ũtetheesye aka asu . Nĩmatethasya wĩa vamwe nakwa wa kũnyaĩĩkya Ũvoo Mũseo , o vamwe na Kĩlemendi na ala angĩ twathũkũmaa ĩmwe . Masyĩtwa moo me onthe maandĩkĩtwe ĩvukunĩ ya Ngai ya ala me thayũ .
Tanaai nthĩnĩ wa Mwĩai mavinda onthe . O ĩngĩ nĩngwasya tanaai . 
Ĩthĩwai mwĩ auu kwa kĩla mũndũ ; Mwĩai nĩwũkĩte mĩtũkĩ .
Mũikemakĩe kwa ũndũ o na wĩva , ĩndĩ nthĩnĩ wa kĩla ũndũ , voyaai Ngai amũnenge kĩla mwĩ na vata nakyo , na mũimũvoyaa mwĩ na ngoo syĩ na mũvea .
Naw'o mũuo wa Ngai ũla ũvĩtũkĩte ũmanyi w'onthe wa mũndũ , ũkasũvĩaa ngoo syenyu na ilĩko syenyu nthĩnĩ wa Klĩsto Yesũ .
Kwa kũminũkĩlya mbaitũ , sũanĩaai maũndũ ala ma w'o na me na ndaĩa , ala maĩlu , matheu , ma kwendeesya na me na nguma nzeo ; maũndũ o ala maseo na makathawa .
Ĩkaai maũndũ ala mwĩmanyĩĩtye kana mũkwatĩte kuma vala nĩĩ , ala mwĩw'ĩte ngĩneena kana mwonete ngĩka . Nake Ngai ũla ũnenganae mũuo akeethĩawa vamwe nenyu .
Nĩngũtana mũno nthĩnĩ wa Mwĩai nĩkwĩthĩwa yu nĩmwambĩĩe ĩngĩ kũnthĩnĩkĩa . Kwa w'o nĩmũnthĩnĩkĩaa , ĩndĩ mũineethĩawa na mwanya wa kwonany'a ũu . 
Ndikwasya ũu nũndũ wa kwĩthĩwa nĩ na thĩna ; nyie nĩneemanyĩisye kwĩanĩwa nĩ kĩla nĩ nakyo . 
Nĩnĩsĩ ũndũ thĩna ũsamaa , na o ta ũu nĩnĩsĩ ũndũ kwĩthĩwa na syĩndũ mbingĩ o nakw'o kũsamaa . Nyie nĩneemanyĩisye kwĩanĩwa nĩ kĩla kyambũkĩa o na nĩva , ĩvindanĩ o na yĩva : Kwĩthĩwa mbũny'e kana ngĩw'a nzaa ; kwĩthĩwa na syĩndũ mbingĩ kana kũnyivĩwa nĩ syĩndũ .
Nĩndonya kũmĩanĩsya na kĩla ũndũ kumana na vinya ũla Klĩsto ũnengae .
Ĩndĩ ũu wĩ o vo , nĩmũneekie nesa kũndetheesya mavatanĩ makwa . 
Inyw'ĩ Avilivi nĩmwĩsĩ nesa kana yĩla naumie Masendonia , mĩthenyanĩ ya mbee vyũ ya kũtavany'a Ũvoo Mũseo , vai ĩkanisa yĩngĩ yandethasya eka inyw'ĩ ; no inyw'ĩ mwĩ oka mwaumasya ũtethyo wa mbesa na ngĩtĩkĩla kũsyosa . 
Mavinda maingĩ nĩ Thesalonika , yĩla neethĩwa na vata wa kĩndũ , nĩmwatũmanaa ngaetewe . 
Ti atĩ nĩenda nĩkwatae syĩndũ kuma vala mũĩ , ĩndĩ nĩenda mũkwatae moathimo maingĩ ala maumanaa na kũnengane syĩndũ .
Kwoou nĩngwatĩte syĩndũ syonthe ila mũnenganĩte nĩetewe , o na nĩ mbingĩ kũthonoka vata wakwa ! Yu nyie nĩmwĩanĩe vyũ ĩtina wa kũkwata mĩthĩnzĩo ĩla mũnatũmĩte Evavilotito andetee . Mĩthĩnzĩo ĩsu nĩ ta mũuke mũseo , nthembo yĩtĩkĩlĩtwe nĩ Ngai na ya kũmwendeesya . 
Nake Ngai wakwa akeanĩasya mavata menyu onthe , kumana na ũthwii wake mwingĩ kwĩsĩla kwa Klĩsto Yesũ . 
Kwa Ngai Asa waitũ , nĩkwĩthĩwe ũkumyo tene na tene . Ameni .
Ngethesyei aĩkĩĩi onthe nthĩnĩ wa Klĩsto Yesũ . Ana-a-asa ala nĩ namo nĩmamũkethya . 
Aĩkĩĩi onthe kũũ nĩmamũkethya , na mũno mũno ala mathũkũmaa kwa Mũsumbĩ wa Loma .
Mumo wa Mwĩai Yesũ Klĩsto nĩwĩthĩwe nenyu inyw'onthe .
Akolosai
Kuma vala nĩĩ nyie Vaũlo mũtũmwa wa Yesũ Klĩsto kwa mũvango wa Ngai , na kuma kwa mwana-a-asa waitũ Timotheo .
Valũa ũũ witũ nĩ kwenyu inyw'ĩ aĩkĩĩi ala mwĩ Kolosai , ala mwĩ ma kwĩkwatw'a nthĩnĩ wa Klĩsto Yesũ . Mumo na mũuo nĩsyĩthĩwe nenyu kuma kwa Ngai Asa waitũ .
Ĩvinda yonthe nĩtũtũngaa mũvea kwa Ngai , Ĩthe wa Mwĩai waitũ Yesũ Klĩsto , yĩla tũũmũvoyea . 
Nũndũ nĩtwĩw'ĩte ĩũlũ wa mũĩkĩĩo wenyu nthĩnĩ wa Klĩsto Yesũ , na ĩũlũ wa wendo wenyu kwa aĩkĩĩi ala angĩ onthe . 
Mũĩkĩĩo na wendo wenyu syumanĩte na wĩkwatyo ũla wumaa ĩtunĩ . Naw'o wĩkwatyo ũsu mweethĩiwe naw'o yĩla mweewie ũtũmani ũla wa w'o wa Ũvoo Mũseo 
ũla mwataviw'e . Ũvoo Mũseo ũsu nũendee kwĩthĩwa na ũsyao , na kũnyaĩĩka kĩla vandũ ĩũlũ wa nthĩ , o tondũ wĩkĩte katĩ wenyu kuma mũthenya ũla mwawĩwie na mwaelewa nĩ ũndũ mumo wa Ngai ũilyĩ . 
Mweemanyĩisye ĩũlũ wa mumo ũsu wa Ngai kuma kwa Evavulasi , nake nĩ mũthũkũmi twendete ũthũkũmaa ĩmwe naitũ , na nĩ mũthũkũmi wa kwĩkwatw'a wa Klĩsto , ũla ũmũthũkũmaa inyw'ĩ vandũ vaitũ . 
O ta ũu nũtũtavĩtye ĩũlũ wa wendo ũla Veva Mũtheu ũmũnengete .
Kwa kĩtumi kĩu kuma yĩla tweewie Ũvoo ũsu , twĩthĩĩtwe tũimũvoyea mavinda onthe . Tũvoyaa Ngai amũnenge kũmanya kwenda kwake , kwa nzĩa ya kũnengwa ũĩ na ũmanyi ila inenganawe nĩ Veva Mũtheu . 
Nĩvo ĩndĩ mwĩĩthĩwa mũtonya kwĩkala mwĩkalo waĩlĩte na wa kũmwendeesya Mwĩai . Mwĩkalo wenyu ũkeethĩwa na meko maseo ma kĩla mũthemba , na mũkaendeea kũmũmanya Ngai mbee na mbee .
Ĩthĩwai na vinya kuma ũtonyinĩ mũnene wa Ngai , nĩ kana mwĩthĩwe mwĩ alũmu mũĩkĩĩonĩ , na mwĩ na wũmĩĩsyo na kwĩthĩawa na ũtanu , 
mũkĩmũtũngĩa mũvea Ngai Ĩthe waitũ , ũla ũmũnengete kwĩthĩwa amwe katĩ wa aĩkĩĩi , ala nĩmo meĩthĩwa na ũtiĩwa wa ũsumbĩ wa kyeni . 
Nĩkwĩthĩwa nũtũvonoketye kuma ũsumbĩnĩ wa kĩvindu kya ũthũku , na akatũlikya ũsumbĩnĩ wa Mwana wake mwendwa , 
ũla kwake nĩtũkwatĩte ũtangĩĩo , naw'o nĩ ũekeo wa naĩ .
Klĩsto nĩwe mũvw'ano wa ũndũ Ngai ũla ũtonekaa na metho ũilyĩ ; nĩwe waĩ Mwana wa mbee wa Ĩthe wake , na aĩ vo mbee wa syĩndũ itanamba kũmbwa . 
Nũndũ kwĩsĩla kwake Ngai nĩwoombie syĩndũ syonthe ila syĩ ĩtunĩ na ila syĩ kũũ nthĩ ; syonekaa na itonekaa , o vamwe na ivĩla sya kĩ-ũsumbĩ kũũ nthĩ vamwe na ala masyĩkalĩlaa , mokũmũ na motonyi . Nĩwe woombie syĩndũ syonthe syĩthĩawe ungu wa ũkũmũ wake . 
We aĩ kw'o mbee wa syĩndũ syonthe , na nĩwe ũtumaa kĩla kĩndũ kĩkala vandũnĩ vakyo . 
We nĩ mũtwe wa ĩkanisa yĩla nĩ mwĩĩ wake ; aĩ kw'o mwambĩlĩĩlyonĩ na nĩwe wa mbee kũthayũũka kuma kwa akw'ũ , nĩ kana ethĩwe na ũkũmũ ĩũlũ wa syĩndũ syonthe .
Nũndũ Ngai nĩwendeeiw'e nĩ kana we ethĩwe ailyĩ take vyũ maũndũnĩ onthe ma kĩ-ũngai . 
Kwĩsĩla kĩkw'ũnĩ kya Mwana wake , Ngai nũetete mũuo andũnĩ kwa kũmew'anĩthya nake mwene , ala me ĩtunĩ na angĩ me kũũ nthĩ .
Navu mbeenĩ mwaĩ vaasa na Ngai , nũndũ wa mosũanĩo na meko menyu mathũku . 
Ĩndĩ yu Ngai nũmwĩw'ĩthanĩtye nake mwene kwĩsĩla mathĩnanĩ na kĩkw'ũnĩ kya Mwana wake , nĩ kana amũthesye mwĩthĩwe mwĩ atheu mathayũnĩ menyu , mũtaweteka ũndũ mũthũku na mũte na mavĩtyo mbee wa Ngai . 
Ĩndĩ no nginya nenyu mũkaendeeaa kwĩkala mwĩ alũmu na mwĩ na vinya mũĩkĩĩonĩ ũla wa w'o , na mũikaeke kwĩthĩwa na wĩkwatyo ũla mwakwatie yĩla mweewie Ũvoo Mũseo . Ũvoo Mũseo ũũ nĩw'o ũtavanaw'a kĩla vandũ ĩũlũ wa nthĩ , na nĩw'o nyie Vaũlo natw'ĩkie mũthũkũmi waw'o .
Kwoou nĩ na ũtanu kwondũ wa kũthĩna kwakwa nũndũ wenyu , nĩkwĩthĩwa kwĩsĩla mathĩnanĩ makwa ta mũndũ kũũ ĩũlũ wa nthĩ , nĩendeeaa na kũmina kĩla kĩtiele mathĩnanĩ ma Klĩsto , ala matialĩte kwondũ wa mwĩĩ wake , nayo nĩ ĩkanisa . 
Natw'ĩkie mũthũkũmi wa ĩkanisa kwĩanana na mũvango wa Ngai nĩ kana nĩmũtetheesye , kwa kũtavany'a ũtũmani w'onthe wa ndeto yake .
Ũũ nĩ mũvango wa Ngai wa kĩmbithĩ kĩnene , ũla ũtwĩe aũvithanĩtye kwa andũ onthe vandũ va ĩvinda ĩasa , ĩndĩ yu nũmavuanĩsye aĩkĩĩi . 
Mũvango wake waĩ amavuanĩsye Andũ-ma-mbaĩ-ingĩ mothwii ma ũkumyo ũla wĩ nthĩnĩ wa kĩmbithĩ kĩu . Kĩmbithĩ kĩu nĩ kana Klĩsto atwĩe nthĩnĩ wenyu , nake nĩwe ũmũnengae wĩkwatyo wa kũnengwa ũkumyo nĩ Ngai .
Kwoou ithyĩ tũtavasya kĩla mũndũ ũvoo ĩũlũ wa Klĩsto ũsu , tũitũmĩa ũĩ witũ w'onthe tũkany'e andũ onthe na kũmamanyĩsya , nĩ kana methĩwe me andũ aima mwĩkalonĩ woo ta Aklĩsto . 
Kĩu nĩkĩtumaa nĩtethya wĩa mũito ndekũnoa , na kũtũmĩa vinya mũnene ũla Klĩsto ũnengae .
Nĩenda mũmanye ũndũ nĩmũthĩnĩkĩaa mũno wĩana vamwe na aĩkĩĩi ma Laondisia , na ala angĩ onthe mataambona . 
Kĩeleelo kyakwa nĩ kũmathangaasya nĩ kana methĩwe makwatanĩtw'e nĩ wendo , na mayĩthĩwa na ũthwii wa kĩlĩko kya kũmanya kĩmbithĩ kya Ngai nakyo nĩ Klĩsto mwene . 
Klĩsto nĩwe wĩ na ũĩ na ũmanyi w'onthe ũla wumaa kwa Ngai .
Nĩmũtavya ũu nĩ kana mũiketĩkĩle kũkengwa nĩ mũndũ o na wĩva na ndeto syĩ mũyo sya mana . 
Nĩkwĩthĩwa o na kau nyie nĩ vaasa nenyu , nĩ vamwe nenyu kĩ-veva , ngĩtana nũndũ wa kwona mwĩkalo wenyu mũseo , na ũlũmu wenyu wa kũmũĩkĩĩa Klĩsto .
Kwoou nũndũ nĩmwamwosie Klĩsto Yesũ ethĩwe Mwĩai wenyu , ĩkalaai mũimũĩkĩĩa . 
Ĩthĩwai mwĩ alũmu nthĩnĩ wake , na mwĩ na vinya mũĩkĩĩonĩ wenyu , kwĩanana na ũndũ mũmanyĩĩtw'e na kũtũngĩaa Ngai mũvea kĩla ĩvinda . 
Ĩsũvĩei ĩndĩ mũndũ o na wĩva ndakamũkwatye na ũĩ wa kĩ-mũndũ wa ũkengani , ũla wumanĩte na momanyĩsyo ma syĩthĩo sya andũ na angĩ maumanĩte na maveva ala masumbĩkĩte nthĩ ĩno , na ti kuma kwa Klĩsto . 
Nũndũ Klĩsto e na wĩanĩu w'onthe wa kĩ-ũngai wũmbonĩ wake ta mũndũ . 
Nenyu nĩmũnengetwe thayũ wa w'o kwa kũmũĩkĩĩa we ũla nĩwe ũsumbĩkĩte syĩndũ syonthe na ũtonyi .
Kwa kwĩthĩwa mwĩ nthĩnĩ wa Klĩsto nĩmwaĩkiwe , ĩndĩ ti nzaĩko ĩla yaĩkawa nĩ andũ , nĩ nzaĩko ĩla yaĩkawa nĩ Klĩsto , ĩla ĩtumaa twĩthĩwa twĩ athasye kuma vinyanĩ wa naĩ . 
Nĩkwĩthĩwa ũvatisonĩ nĩmwathikiwe vamwe na Klĩsto , na o ta ũu nĩmwathayũũkiw'e vamwe nake kwondũ wa kũĩkĩĩa vinya wa Ngai , ũla wamũthayũũkisye kuma kwa akw'ũ . 
Mwaĩ akw'ũ kĩ-veva nũndũ wa naĩ ila mweekaa , na mwĩkalo wenyu wa kĩ-mũndũ ũla mwaĩ naw'o . Ĩndĩ kwĩsĩla ũthayũũkyonĩ wa Klĩsto , Ngai nĩwatũekeie naĩ sitũ syonthe na atũnenga thayũ wa w'o .
Nĩwavutie mathiĩ maitũ o vamwe na mĩao ĩla yaendanĩtye namo , na amananga vyũ kwa kwambwa kwake ngelany'onĩ . 
Kwa kũkw'a ngelany'onĩ , Klĩsto nĩwasindie monene na mokũmũ , na amekĩĩthya nthoni kwa kũsinda kĩkw'ũ vinya .
Kwoou mũiketĩkĩle mũndũ amumĩsye mĩao ĩũlũ wa kĩla mwaĩlĩte kũya kana kũnyw'a , kana ĩũlũ wa mĩthenya ya mboka , kana Mboka ya Kũtisa kwa Mwei , kana mũthenya wa Savato . 
Syĩndũ isu nĩ kyuu kya maũndũ ala makoka , na ũw'o wamo nĩ Klĩsto mwene . 
Mũiketĩkĩle mũndũ o na wĩva amũsiĩĩe kũkwata mũthĩnzĩo wenyu , mũndũ ũla ũtanĩaa kwĩnyivya kwa ũvũngũ na kũthaitha alaĩka . Mũndũ wa mũthemba ũsu aatĩĩa mũno maũndũ ma mawoni , na kwĩthĩwa na mĩkathĩĩo yumanĩte na mosũanĩo ma kĩ-mũndũ , 
na ndalũmanĩtye na Klĩsto ũla nĩwe mũtwe wa mwĩĩ . Kuma ũtongoinĩ wa Klĩsto mwĩĩ w'onthe nũĩthaw'a na kũkwatanw'a vamwe nĩ malenyũ na malangũ maw'o , na kwĩana o ũndũ Ngai ũkwenda wĩane .
Inyw'ĩ nĩmwakwie vamwe na Klĩsto na mũi ungu wa maveva ala masumbĩkĩte nthĩ ĩno . Nĩkĩ ĩndĩ mwĩkalaa o ta mwĩ andũ ma nthĩ na kũatĩĩaa mĩao ta : 
“Mũikakwate kĩĩ ,” “Mũikasame kĩya ,” “Mũikakiite kĩĩ ?” 
Mĩao ĩsu yonthe ĩneenete ĩũlũ wa syĩndũ itw'ĩkaa sya mana ĩtina wa kũtũmĩwa ; ĩsu nĩ mĩao ĩseũvĩtw'e na kũmanyĩw'a nĩ andũ . 
Kwa w'o mĩao ĩsu yonekaa ta kĩndũ kya ũĩ , kwa kũthing'ĩĩsya andũ mathaithe kwĩanana na kwenda kwa mũndũ , kwĩnyivya kwa ũvũngũ na kũthĩny'a mwĩĩ , ĩndĩ ndĩtonya kũsiĩĩa mawendi ma mwĩĩ .
Nĩmwathayũũkiw'e vamwe na Klĩsto , na kwoou manthaai maũndũ ala me ĩtunĩ , vala nĩvo Klĩsto ũĩ , ailyĩ nthĩ ngalĩko ya kw'oko kwa aũme kwa Ngai . 
Sũanĩaai ĩũlũ wa maũndũ asu ma ĩtunĩ , na ti ala ma kũũ nthĩ . 
Nĩkwĩthĩwa inyw'ĩ nĩmwakwie , na thayũ wenyu yu ũvithĩtwe vamwe na Klĩsto nthĩnĩ wa Ngai . 
Thayũ wenyu ũla wa w'o nĩ Klĩsto , na yĩla wĩumĩla ĩngĩ , nĩvo ĩndĩ inyw'ĩ o nenyu mwĩumĩla mwĩ nake nthĩnĩ wa ũkumyo wake !
Kwoou ĩndĩ no nginya mwanange vyũ mawendi ma nthĩ ala me nthĩnĩ wenyu namo nĩ : Mwĩkalo mũthũku wa ũlaalai , ũvuku , mĩmeo mĩthũku , mawendi mathũku na ĩtomo ; nĩkwĩthĩwa ĩtomo nĩ mũthemba wa kũthaitha mĩvw'anano . 
Nũndũ wa maũndũ asu , ũthatu wa Ngai nĩwũkaa ĩũlũ wa andũ ala matamwĩw'aa .
Ve ĩvinda yĩmwe inyw'ĩ mwekalaa mũtongoew'e nĩ mawendi asu , ĩvinda yĩla mamũsumbĩkĩte . 
Ĩndĩ yu no nginya mũekane na maũndũ aa onthe : Mĩthato , kwĩw'anĩa woo , kũmenana , kũumangana na kũneenanĩa naĩ . 
Mũikakengane inyw'ĩ kwa inyw'ĩ , nĩkwĩthĩwa nĩmumĩtye wũmbo wa tene na mĩkĩle yaw'o , 
na mũkekĩa wũmbo mweũ . Wũmbo ũũ mweũ nĩw'o ũla Ngai , Mũmbi waw'o , ũendeeaa na kũwũmba ĩngĩ na ĩngĩ mũvw'anane nake , nĩ kana mũvikĩe kũmũmanya vyũ . 
Ũndũnĩ ũsu vai kũvathũkany'a Mũkiliki na Mũyuti , mũndũ mwaĩke na ũte mwaĩke ; mũndũ wĩ na ũmanyi na ũte na ũmanyi , ngombo na mũndũ ũte ngombo . Ĩndĩ Klĩsto nĩwe kĩla kĩndũ na e nthĩnĩ wa onthe .
Nayu ta mwĩ andũ anyuve ma Ngai atheu na ũmwendete , ĩthĩwai mwĩ na ngoo yĩ ĩnee , tei , wĩnyivyo na wũmĩĩsyo . 
Ũmĩanĩasyaai ũmwe kwa ũla ũngĩ , na kũekeanĩaa yĩla ũmwe wenyu weethĩwa na ũndũ na ũngĩ . Ekeanĩaai o ũndũ Mwĩai wamũekeie . 
Ĩũlũ wa maũndũ asu onthe , ĩthĩwai na wendo , ũla nĩw'o ũtũngĩanĩaa syĩndũ isu syonthe ikatw'ĩka kĩndũ kĩmwe kĩthĩanu . 
Mũuo wa Klĩsto nũsumbĩke ngoonĩ syenyu , nĩkwĩthĩwa Ngai amwĩtie mũtw'ĩke mwĩĩ ũmwe , nĩ kana mwĩkalae na mũuo . O ta ũu tũngĩaai Ngai mũvea . 
Ũvoo wa Klĩsto vamwe na ũthwii wa w'o syĩkalae nthĩnĩ wenyu . Tũmĩaai ũĩ wenyu w'onthe kũmanyĩany'a na kũtaana . O ta ũu mwĩ na mũvea ngoonĩ syenyu mũkumasyei Ngai na Savulĩ , na mbathi kuma Maandĩkonĩ Matheu , mbathi sya kũmũtaĩa Ngai , na mbathi sya veva . 
Ũndũ w'onthe ũla mũkwĩka kana kũneena , wĩkaei ĩsyĩtwanĩ ya Mwĩai Yesũ , na kũtũngĩaa Ngai Asa mũvea kwĩsĩla kwake .
Iveti ĩnyivĩsyei aũme menyu , nũndũ ũu nĩw'o mwaĩlĩte kwĩka ta mwĩ Aklĩsto .
Aũme endai iveti syenyu na mũikasyĩw'ĩthye woo .
Syana mew'ei asyai menyu mavinda onthe , nĩkwĩthĩwa ũu nĩw'o ũmwendeeasya Mwĩai .
Asyai mũikathatye syana syenyu iikakw'e ngoo .
Athũkũmi ĩthĩawai mwĩ ewi kwa anene menyu ma kũũ nthĩ kĩla ũndũnĩ , na tyo yĩla mamũsyaĩĩsye mũyenda kwĩyendeesya kũla maĩ , ĩndĩ thũkũmaai na ngoo nthalĩku mũimũkĩa Mwĩai . 
Ũndũ o na wĩva ũla mũkwĩka , wĩkaei na ngoo ya kwenda ta mũũthũkũma Mwĩai mwene na ti mũndũ . 
Lilikanai kana Mwĩai akamũnenga mũthĩnzĩo ũla ũmathĩte aĩkĩĩi make , nĩkwĩthĩwa Klĩsto nĩwe Mũnene wenyu ũla inyw'ĩ mũthũkũmaa . 
Namo andũ ala mekaa mothũku makaĩvwa kwĩanana na ũthũku ũla mekaa , nĩkwĩthĩwa Ngai asilĩlaa andũ ate na wendeesyo .
Anene ĩkalanasyai na athũkũmi menyu kwa nzĩa ĩla yaĩlĩte na yaw'o , nũndũ nĩmwĩsĩ kana o nenyu mwĩ na Mũnene wĩ ĩtunĩ .
Ĩkalaai mboyanĩ na kũtũngĩaa Ngai mũvea yĩla mũũvoya . 
O ta ũu tũvoyeaei o naitũ , nĩ kana Ngai atũvingũĩe nzĩa sya kũtavany'a ndeto yake ĩũlũ wa kĩmbithĩ kya Klĩsto . Kũtavany'a ndeto ĩsu nĩkw'o kũtumĩte novwa yela . 
O ta ũu mboyeaei nĩ kana nĩmĩtavanasye ĩkĩeleeka , o tondũ naĩlĩte kwĩka .
Ĩthĩawai mwĩ oĩ mũyĩkalany'a na ala mate aĩkĩĩi , na kũtũmĩaa kamwanya kau mwĩ nako nesa . 
Yĩla mũũneena ndeto syenyu syĩthĩawe syĩ nzeo na sya kwendeesya mavinda onthe , na kũsũngĩaa kĩla ũmwe na ndeto ila syaĩlĩte .
Mwana-a-asa waitũ mwendwa Tikikasi , ũla nĩ mũthũkũmi wa kwĩkwatw'a tũthũkũmaa vamwe nake wĩa wa Mwĩai , nũkũmũtavya maũndũ onthe ĩũlũ wakwa . 
Nĩmũtũmie kwenyu nĩ kana amũtavye ũndũ tũendee na akĩmũthangaasya mũĩkĩĩonĩ . 
Akookany'a na mwana-a-asa waitũ mwendwa na wa kwĩkwatw'a Onesimasi , ũla nĩ ũmwe wenyu . Me elĩ makamũtavya maũndũ onthe ala maendee kũũ .
Alisitaliko ũla twovetwe ĩmwe nĩwamũkethya ; o ta ũu nĩmwakethw'a nĩ Maliko , mwana-a-asa wa Valanava . (Inyw'ĩ nĩmwĩaĩwe kũmũthokya ethĩwa akooka kwenyu .) 
Yesũ , ũla wĩtawa kwa ĩsyĩtwa yĩngĩ Yasitasi , o nake nĩwamũkethya . Andũ aa me atatũ nomo Ayuti ala maĩkĩĩaa Klĩsto , na matetheanĩasya wĩa nakwa wa ũsumbĩ wa Ngai , na nĩmethĩĩtwe me ũtethyo mũnene kwakwa .
Evavilasi , ũla nĩ ũmwe wenyu na mũthũkũmi wa Klĩsto Yesũ nĩwamũkethya . Mavinda onthe nũmũvoyeaa na kĩthing'ĩĩsyo kwa Ngai , nĩ kana mwĩthĩwe mwĩ alũmu mũĩkĩĩonĩ , mũte na nzika o na vanini ĩũlũ wa kwĩka kwenda kwa Ngai . 
Nyie nĩ na ũkũsĩ mwĩanĩu kana Evavilasi nũtethetye wĩa na kĩthito kwondũ wenyu , na kwondũ wa aĩkĩĩi ala angĩ ma Laondisia na ma Ielavolisi .
Lũka , ũla ndakĩtalĩ waitũ mwendwa me na Ndema , nĩmamũkethya .
Ngethesyei aĩkĩĩi ma Laondisia na mũingethesya Niva , vamwe na aĩkĩĩi ala mombanĩaa nyũmba kwake . 
Mwamina kũsomewa valũa ũũ , ũtwaei ũkasomwe o ta ũu ĩkanisanĩ ya Laondisia . Nenyu manthai ũndũ mũtonya kũsoma valũa ũla wĩ na aĩkĩĩi ma Laondisia . 
Mwĩei Akivasi nĩatate mũno aminũkĩlye ũthũkũmi ũla ũnengetwe nĩ Mwĩai .
Ninyie Vaũlo mwene ngũandĩka ngethi ĩno na kw'oko kwakwa : Kethekai . Lilikanai kana nĩnovetwe yela ! Mumo wa Ngai nĩwĩthĩwe nenyu .
1 Athesalonika
Kuma vala tũĩ nyie Vaũlo , Sila na Timotheo . Valũa ũũ nĩ kwenyu ĩkanisa ya andũ ma Thesalonika , ala ma Ngai Asa na Mwĩai Yesũ Klĩsto .Mumo na mũuo nĩsyĩthĩwe nenyu .
Kĩla ĩvinda nĩtũmũtũngĩaa Ngai mũvea kwondũ wenyu inyw'onthe , na nĩtũmũlilikanaa mavinda onthe mboyanĩ sitũ . 
Nĩtũtavasya Ngai Asa waitũ ũndũ mwonanĩtye mũĩkĩĩo wenyu kwa meko , ũndũ kumana na wendo mũtethetye wĩa na kĩthito , na ũndũ mwĩ na wĩkwatyo ũlũmĩte nthĩnĩ wa Mwĩai waitũ Yesũ Klĩsto . 
Mbaitũ endwa ma Ngai , nĩtwĩsĩ kana Ngai nũmũnyuvĩte mwĩthĩwe make . 
Nũndũ Ũvoo Mũseo ũla twamũtavisye ndwaĩ o kwa ndeto syoka , ĩndĩ kwa ũtonyi na kwa Veva Mũtheu , na nĩtweesĩ nesa kana nĩ wa w'o . Nĩmwĩsĩ ũndũ twekalaa yĩla twaĩ katĩ wenyu na ũu waĩ kwondũ wenyu .
Nenyu nĩmwaatĩĩie ngelekany'o yaitũ na ya Mwĩai , nĩkwĩthĩwa o na kau nĩmwathĩniw'e mũno , mwoosie ũvoo ũsu na ũtanu ũla ũnenganawe nĩ Veva Mũtheu .
Kwoou mwatw'ĩkie ngelekany'o nzeo kwa aĩkĩĩi onthe ma Masendonia na ma Akaia .
Nĩkwĩthĩwa kumana nenyu ũvoo ĩũlũ wa Mwĩai nĩwĩw'ĩkĩte Masendonia na Akaia , na tyo kũu kw'oka , ĩndĩ kĩla vandũ mũĩkĩĩo wenyu nthĩnĩ wa Ngai nũmanyĩkĩte ũkethĩa tũi na vata wa kũneena ũndũ ĩũlũ wa w'o . 
Andũ onthe nĩmekũweta mo ene ũndũ mwatũthokisye yĩla twamũthokeie , na ũndũ mwaekie kũthaitha ngai sya mĩvw'anano , mwambĩĩa kũthaitha Ngai ũla wĩ thayũ na wa w'o . 
O ta ũu nĩmekũweta ũndũ mweteelete Mwana wa Ngai asyoke kuma ĩtunĩ , ũla wamũthayũũkisye kuma kwa akw'ũ , nake nĩ Yesũ ũla ũtũtangĩĩaa kuma ũthatunĩ ũla wũkĩte wa Ngai .
Mbaitũ inyw'ĩ ene nĩmwĩsĩ kana kũmũthokea kwitũ kũyaĩ kwa mana . 
Nĩmũũlilikana kana tũtanamba kũka kwenyu Thesalonika , nĩtwathĩnĩtw'e mũno na kũumangwa twĩ Vilivi . Ĩndĩ Ngai nĩwatũnengie ũkũmbaũ wa kũtavany'a Ũvoo Mũseo wake kwenyu , o na kau nĩtwasiĩĩawa mũno . 
Kũmwĩsũva kwitũ kũyumanĩte na ũvũngũ kana wendi mũthũku , o na tũikwenda kũtũmĩĩa mũndũ ũseleke . 
Vandũ va ũu , o ũndũ Ngai woonie twaĩlĩtwe nĩ kũsũvĩa ũla Ũvoo Mũseo , now'o tũneenaa . Tũimanthaa kwendeesya andũ , ĩndĩ tũmanthaa kũmwendeesya Ngai ũla ũoasya mawendi maitũ . 
Inyw'ĩ nĩmwĩsĩ nesa kana tũyaatũmĩa ndeto sya kũkathĩĩa mũndũ mana , kana tũkatũmĩa ndeto sya kũvitha wendi wa syĩndũ , na Ngai nĩ ngũsĩ . 
Ithyĩ tũyamanthaa ndaĩa kuma kwa andũ , kuma vala mũĩ , kana kuma kwa andũ angĩ , 
o na kau ta atũmwa ma Klĩsto twaĩ tũtonya kwenda ũtethyo kuma vala mũĩ . Ĩndĩ twaĩ auu yĩla twaĩ nenyu ta inyia wa syana akĩea syana syake mwene .
Nĩtwamwendete mũno ũkethĩa o na tyo Ũvoo Mũseo kuma kwa Ngai tweeyũmbanĩtye kũmũnenga w'oka , ĩndĩ o vamwe na mathayũ maitũ , nũndũ mwaĩ mũnatw'ĩka endwa maitũ .
Kwa w'o mbaitũ nĩmũũlilikana ũndũ twatethasya wĩa na kũnyamaa ; twathũkũmaa ũtukũ na mũthenya , nĩ kana tũikamũtw'ĩkĩe mũio tũimũtavya Ũvoo Mũseo kuma kwa Ngai .
Inyw'ĩ mwĩ ngũsĩ , o na Ngai nĩ ngũsĩ , kana mwĩkalo witũ kwenyu inyw'ĩ aĩkĩĩi waĩ mũtheu na mũlũngalu , na ndwaĩ ũwetwa ũndũ mũthũku . 
Nĩmwĩsĩ kana tweekie kĩla ũmwe wenyu o ũndũ ĩthe wa syana wĩkaa syana syake . 
Nĩtwamũthangaaisye , twamũkiakisya na twamwĩsũva mwĩkalae mwĩkalo wa kũmwendeesya Ngai , ũla ũmwĩtaa mũlike ũsumbĩnĩ na ũkumyonĩ wake .
O ta ũu nĩtũmũtũngĩaa Ngai mũvea , nũndũ yĩla mwavikĩiwe nĩ Ũvoo Mũseo kuma kwa Ngai , ũla mweewie kuma vala tũĩ , mũyaawosa ta ũvoo wumĩte kwa mũndũ , ĩndĩ ũndũ w'o ũilyĩ : Ũvoo Mũseo kuma kwa Ngai , ũla nĩw'o ũtethasya wĩa nthĩnĩ wenyu inyw'ĩ aĩkĩĩi .
Mbaitũ , kweethĩiwe kwenyu o ũndũ kweethĩiwe kwa makanisa ma Ngai nthĩ ya Yutia , kwa andũ ala me nthĩnĩ wa Klĩsto Yesũ . Mwathĩniw'e nĩ andũ menyu mathĩna o ala mo mathĩniw'e nĩ Ayuti , 
ala mooaie Mwĩai Yesũ na athani na matũlũngya kũu . Andũ asu maimwendeeasya Ngai na nĩ nthũ sya kĩla mũndũ ! 
O na matũsiĩĩaa tũikatavye Andũ-ma-mbaĩ-ingĩ ũvoo wa kũmaetee ũtangĩĩo . Ũu nĩw'o maendeeie kwingĩvĩĩsya naĩ syoo , ĩndĩ yu ũthatu wa Ngai nũmavikĩĩte .
Mbaitũ , yĩla ithyĩ twataanĩiw'e nenyu kwa kavinda , kwa mĩĩ eka veva , nĩtwekalile twĩ na wendi mũnene wa kũmwona , na twatata twonane nenyu kwa metho . 
Kwa w'o nĩtwendaa kũsyoka ĩngĩ kwenyu . Nyie takwa Vaũlo nĩnatatie kaingĩ , ĩndĩ Satani atũsiĩĩa .
Mwĩona wĩkwatyo witũ , ũtanu witũ , ngovia ya ũsindi ya kwĩkathĩĩa nayo mbee wa Mwĩai waitũ Yesũ yĩla wĩũka ta ĩkethĩwa kyaũ ? Ninyw'ĩ .
Ĩĩ , inyw'ĩ ninyw'ĩ nguma yaitũ na ũtanu witũ !
Yĩla tweewie tũtomĩĩsya kũthonoka vau , nĩtwavangie kwĩkala Athene twĩ ithyoka , 
na twatũma mwana-a-asa waitũ Timotheo kwenyu , nake athũkũmaa naitũ wĩa ũũ wa Ngai wa kũtavany'a Ũvoo Mũseo wa Klĩsto . Twamũtũmie amũlũlũmĩĩlye mũĩkĩĩonĩ wenyu na kũmũthangaasya , 
nĩ kana vaikethĩwe ũmwe wenyu ũsyoka na ĩtina nũndũ wa mathĩna ala mekw'o . Inyw'ĩ ene nĩmwĩsĩ kana no nginya tũkathĩna . 
Yĩla twaĩ nenyu nĩtwamũtavisye kana tũkathĩnw'a , na o tondũ mwĩsĩ , ũu now'o kweethĩiwe . 
Kwa kĩtumi kĩu , yĩla nĩneewie ndekalanga kũthonoka vau , nĩnĩnamũtũmie Timotheo oke kũmanya ũndũ mũĩkĩĩo wenyu ũendee . Nĩnakĩaa Satani ũndũ wĩthĩwa ookie akamũtata , wĩa witũ ũkethĩwa waĩ wa mana .
Timotheo nũsyokie kuma kwenyu , na nũtũtavisye ũvoo wa kũtanĩthya ĩũlũ wa mũĩkĩĩo wenyu na wendo wenyu . O ta ũu nũtũtavisye kana nĩmũtũlilikanaa kĩla ĩvinda na mwĩ na mea ma kũtwona , o ũndũ naitũ twĩ na wendi mũnene wa kũmwona . 
Kwoou mbaitũ nũndũ wenyu , nĩtũkiakiĩtw'e thĩnanĩ na ũnyamaonĩ witũ w'onthe nũndũ wa mũĩkĩĩo wenyu , 
nĩkwĩthĩwa yu twĩĩkala thayũ ethĩwa nĩmũkũendeea kũũngama na ũlũmu nthĩnĩ wa Mwĩai . 
O na tũyĩsĩ ũndũ tũtonya kũmũtũngĩa Ngai mũvea kwondũ wenyu , nũndũ wa ũtanu mwingĩ ũla twĩ naw'o methonĩ make kwondũ wenyu . 
Tũvoyaa na kĩthing'ĩĩsyo ũtukũ na mũthenya , tũtonye kũkwata mwanya wa kwonana nenyu ĩngĩ metho kwa metho , tũmũlũlũmĩĩlye mũĩkĩĩonĩ wenyu . 
Twĩvoya Ngai Asa waitũ , na Mwĩai waitũ Yesũ , atũseũvĩsye nzĩa ya kũka kwenyu . 
Mwĩai nĩamwongeleele inyw'ĩ kwendanaa , na kũmenda andũ ala angĩ onthe mbee na mbee o ũndũ ithyĩ tũmwendete . 
Nalũlũmĩĩlye ngoo syenyu syĩkalae itaweteka ũthũku , na syĩ ntheu methonĩ ma Ngai Asa waitũ , ĩvindanĩ yĩla Mwĩai waitũ Yesũ ũkoka na atheu make onthe .
Kũminũkĩlya mbaitũ , nĩtwamũmanyĩisye ũndũ mwaĩlĩte kwĩkala mũmwendeesye Ngai , na nengĩ ũu now'o mũendee na kwĩka . Ĩndĩ yu nĩtũũmwĩsũva , na kũmũthangaasya nthĩnĩ wa Mwĩai Yesũ mwĩke nesa mbee . 
Nĩmũlilikene mĩao ĩla twamũnengie ta aatĩĩi ma Mwĩai Yesũ .
Ngai eenda mwĩthĩwe mwĩ atheu , na kwoou ĩsiĩĩanei na molaalai . 
Kĩla mũndũ-ũme nĩwaĩlĩte kũmanya ũndũ waĩlĩte kwĩkalany'a na mũka kwa nzĩa ya ũtheu na ya ndaĩa , 
ĩndĩ ti kwa mawendi mathũku ta ma Andũ-ma-mbaĩ-ingĩ , ala matamwĩsĩ Ngai .
Ũndũnĩ ũsu vai mũndũ waĩlĩte kũvĩtĩsya Mũklĩsto ũla ũngĩ kana kũmũkenga . Nĩkwĩthĩwa nĩtwamũtavisye navu mbeenĩ , kana Ngai akasilĩla andũ ala mekaa maũndũ ma mũthemba ũsu . 
Ngai ndaatwĩta twĩkalae mwĩkalo mũthũku wa ũlaalai ; atwĩtie twĩkalae na ũtheu . 
Kwoou mũndũ ũla ũkũleana na ũmanyĩsyo ũũ , ndeũleana na mũndũ ; eleana na Ngai ũla ũmũnengae inyw'ĩ Veva Mũtheu wake .
Ngalĩkonĩ ya kũmenda aĩkĩĩi ala angĩ , inyw'ĩ mũi na vata wa kũandĩkĩwa nĩ mũndũ , nũndũ inyw'ĩ ene nĩmũmanyĩĩtw'e nĩ Ngai ũndũ mwaĩlĩte kwendana . 
Kwa w'o nĩmwendete aĩkĩĩi onthe kĩla vandũ nthĩ ya Masendonia , ĩndĩ mbaitũ nĩtũũmũkũlya mũmende mũno mbee .
Tatai mũno kwĩkala mũuĩtye , kĩla mũndũ ayĩka maũndũ ala make na kũtethya wĩa we mwene , o tondũ twamwĩaĩie . 
Kwa nzĩa ĩsu mũkanengwa ndaĩa nĩ andũ ala mate aĩkĩĩi , na mũikethĩwa na vata wa kũtethw'a nĩ mũndũ .
Mbaitũ , nĩtũkwenda mũmanye ũw'o ĩũlũ wa ala maminĩte kũkw'a , nĩ kana mũikethĩwe na kĩmako ta andũ ala mate na wĩkwatyo . 
Nĩtũĩkĩĩaa kana Yesũ nĩwakwie na athayũũka , na kwoou nĩtũĩkĩĩaa kana Ngai akaete vamwe na Yesũ ala makwie mamũĩkĩĩe .
Kĩla tũũmũtavya yu nĩ ũmanyĩsyo kuma kwa Mwĩai : Ithyĩ ala twĩ thayũ , ala tũkethĩwa tũtiele ĩvindanĩ ya kũka ĩngĩ kwa Mwĩai , tũikathi kũmũkomana mbee wa ala maminĩte kũkw'a . 
Nĩkwĩthĩwa Mwĩai mwene akatheea kuma ĩtunĩ na wasya mũtũlu , na kwĩtana mũno kwa mũlaĩka ũla mũnene , na wasya wa soo wa Ngai , na ĩndĩ ala makwie mamũĩkĩĩe Klĩsto makamba kũthayũũka . 
Nĩvo ĩndĩ ithyĩ ala twĩ thayũ , ala tũkethĩwa tũtiele , tũkoswa vamwe namo mathweonĩ tũkamũthaũe Mwĩai yayayanĩ . Kuma vau tũkeethĩwa vamwe na Mwĩai tene na tene . 
Kwoou ĩndĩ , kiakianasyai na ndeto isu .
Mbaitũ vai vata wa kũmũandĩkĩa ĩũlũ wa syathĩ na mavinda yĩla maũndũ asu makethĩwa . 
Nũndũ inyw'ĩ ene nĩmwĩsĩ nesa kana mũthenya wa kũka ĩngĩ kwa Mwĩai , ũkavika o tondũ kĩng'ei kyũkaa ũtukũ . 
Yĩla andũ mekwasya , “Kĩla kĩndũ nĩ kĩuĩtye na kũi mũisyo ,” saanĩ ũsu nĩw'o kĩndũ kya kũmananga kĩmathũlũmũkĩlaa , o tondũ woo wa kwaũnya wũkĩaa kĩveti kĩisyaa , na andũ asu maitonya kũsemba makakĩa . 
Ĩndĩ inyw'ĩ mbaitũ mũi kĩvindunĩ ũndũ mũthenya ũsu ũmũthũlũmũkĩla ta kĩng'ei . 
Inyw'onthe mwĩ syana sya kyeni , syana sya mũthenya ; ithyĩ tũi ma ũtukũ kana ma kĩvindu . 
Kwoou tũikakome ta andũ ala angĩ ; twĩkale tũsyaĩĩsye na twĩting'ĩte .
Nĩkwĩthĩwa ala makomaa makomaa ũtukũ , na ala manyusaa makamilwa mamilawa ũtukũ . 
Ĩndĩ nũndũ ithyĩ twĩ ma mũthenya , nĩtwĩkalei twĩting'ĩte . Nĩtwĩvw'ĩkei mũĩkĩĩo na wendo ta syo ngao ya kũseseea kĩthũi , naw'o wĩkwatyo witũ wa ũtangĩĩo ta w'o ngovia ya kwĩsiĩĩa mũtwe .
Nĩkwĩthĩwa Ngai ndaatũnyuva nĩ kana tũminwe nĩ ũthatu wake , ĩndĩ atũnyuvie nĩ kana tũkwate ũtangĩĩo kwĩsĩla kwa Mwĩai waitũ Yesũ Klĩsto , 
ũla wakwie kwondũ witũ nĩ kana twĩkale vamwe nake , twĩ thayũ kana twĩ akw'ũ yĩla wĩũka ĩngĩ . 
Kwoou thangaany'ai na kũtethany'a ũmwe kwa ũla ũngĩ , o ũndũ yu mũendee na kwĩka .
Nĩtũũmwĩsũva mbaitũ , mũnenge ndaĩa andũ ala maendee kũthũkũma na kĩthito katĩ wenyu , ala mamũtongoesye na mamũmanyĩasya mwĩkalo wa Ũklĩsto . 
Manengei ndaĩa nene na kũmenda , nũndũ wa wĩa ũla matethasya . Inyw'ĩ nenyu ĩkalanasyai na mũuo .
Mbaitũ nĩtũũmũkũlya mũkany'e andũ ala atulu , mũthangaasye ala me ngoo mbũthũ , mũtetheesye ala onzu , na mũyũmĩanĩsya na kĩla mũndũ . 
Sisyai vaikatate mũndũ ũĩvanĩsya naĩ kwa naĩ , ĩndĩ kĩla ĩvinda endeew'ai nĩ kwĩkanaa nesa , na kũmeka nesa andũ ala angĩ onthe .
Ĩthĩawai mwĩ atanu kĩla ĩvinda ,
voyaai mavinda onthe , 
na mũitũngaa mũvea nthĩnĩ wa kĩla ũndũ . Ũu nĩw'o Ngai ũkwenda mwĩthĩwe mũilyĩ nthĩnĩ wa Klĩsto Yesũ .
Mũikavindĩthye Veva Mũtheu ;
mũikavũthye maũndũ ala mathanĩtwe kuma kwa Ngai .
Oasyai maũndũ onthe ; ĩkaai ala maseo , 
na mũyĩvetana na kĩla ũndũ mũthũku .
Ngai mwene ũla ũnenganae mũuo nĩamũthesye vyũ nthĩnĩ wa kĩla ũndũ , na aisũvĩa ngoo syenyu , na thayũ na mĩĩ yenyu syĩthĩwe itaweteka ũthũku ĩvindanĩ ya kũka ĩngĩ kwa Mwĩai waitũ Yesũ Klĩsto .
We ũla ũmwĩtaa inyw'ĩ nĩ wa kũĩkĩĩwa na nũkwĩka ũu .
Mbaitũ , tũvoyeei o naitũ .
Kethyai aĩkĩĩi onthe na ngethi ya wendo .
Nĩngũmũkũlya ĩsyĩtwanĩ ya Mwĩai , mũsomee aĩkĩĩi onthe valũa ũũ .
Mumo wa Mwĩai waitũ Yesũ Klĩsto nĩwĩthĩwe nenyu .
2 Athesalonika
Kuma vala tũĩ nyie Vaũlo , Sila na Timotheo . Valũa ũũ nĩ kwenyu ĩkanisa ya andũ ma Thesalonika , ala ma Ngai Asa na Mwĩai Yesũ Klĩsto .
Mumo na mũuo nĩsyĩthĩwe nenyu kuma kwa Ngai Asa na kwa Mwĩai Yesũ Klĩsto .
Nĩtwaĩlĩtwe nĩ kũmũtũngĩa Ngai mũvea kwondũ wenyu mbaitũ , na ũu nĩwaĩlu nĩkwĩthĩwa mũĩkĩĩo wenyu ũendee na kwĩana mbee na mbee , naw'o wendo ũla mwĩ naw'o kwa kĩla ũmwe wenyu ũendee na kwingĩva .
Kĩu nĩkyo kĩtumi twĩkathĩĩaa nenyu makanisanĩ onthe ma Ngai . Twĩkathĩĩaa nenyu nũndũ wa wũmĩĩsyo wenyu , na mũĩkĩĩo ũla mũendee kwĩthĩwa naw'o , o na mathĩnanĩ na monyamaonĩ ala mwĩthĩĩtwe namo .
Ũu w'onthe wĩonany'a kana Ngai asilaa w'o , na nũndũ wa ũu akamũtw'a inyw'ĩ kwĩthĩwa aĩlu kũlika ũsumbĩnĩ wake ũla mũũthĩna kwondũ waw'o .
Ngai akeeka ũla waĩlu : Akamaĩva mathĩna andũ ala mamũthĩnasya , 
na akĩmũthũmũsya inyw'ĩ ala mũthĩnaw'a ; naitũ no ta ũu . Ũu ũkeethĩwa yĩla Mwĩai Yesũ wĩumĩla kuma ĩtunĩ vamwe na alaĩka make me vinya ,
na e na mwaki wakene . Akasilĩla ala mamũleaa Ngai , na mataatĩĩaa Ũvoo Mũseo wa Mwĩai waitũ Yesũ . 
Ũsilĩlo ũla makakwata nĩwakwanangwa tene na tene , na kũvetwa vyũ methonĩ ma Mwĩai na ũkumyonĩ wa vinya wake . 
Ũũ ũkeethĩwa mũthenya ũla Mwĩai wĩũka ĩngĩ kũkathwa na kũtaĩwa nĩ andũ ala make , andũ ala mamũĩkĩĩaa . Inyw'ĩ mwĩ katĩ wa andũ asu nĩkwĩthĩwa nĩmweetĩkĩlile kĩla twamũtavisye .
Kwondũ wa kĩtumi kĩu , nĩtũmũvoyeaa kĩla ĩvinda Ngai waitũ amũtw'e aĩlu kwĩkala mwĩkalo ũla wamwĩtie mwĩkale , na kwa ũtonyi wake aimũnenga kwĩka kĩla ũndũ ũseo mwendaa kwĩka , na kĩla mũĩkĩĩo wenyu ũmwonasya mwĩke . 
Kwa nzĩa ĩsu , ĩsyĩtwa ya Mwĩai waitũ Yesũ yĩkakumw'a nthĩnĩ wenyu , nenyu mũkakumw'a nthĩnĩ wake , kwondũ wa mumo wa Ngai waitũ na wa Mwĩai Yesũ Klĩsto .
Yu ĩũlũ wa kũka ĩngĩ kwa Mwĩai waitũ Yesũ Klĩsto , na kũmbanw'a kwitũ vamwe tũkekale nake , nĩtũũmwĩsũva mbaitũ ,
mũikathingithw'e na mĩtũkĩ nĩ mũndũ mosũanĩonĩ menyu , kana mũkwatwe nĩ kĩũũyũ ngoonĩ mũkĩwa kana Mũthenya wa kũka ĩngĩ kwa Mwĩai nĩ mũviku . Mũndũ nũtonya kwasya eewie ũu kuma kwa Veva Mũtheu , kana eewie mũndũ ũngĩ ayasya ũu , kana asomie kuma valũanĩ twaandĩkĩte . 
Mũiketĩkĩle mũndũ amũkenge kwa nzĩa o na yĩva , nũndũ Mũthenya ũsu ndũkavika nginya ũthũku ũla mũnene wambe kwĩthĩwa , na ũsu Mũthũku ayumĩla , ũla weteelete kwanangwa tene na tene .
We akeenenevya na kũleana na kyonthe kĩla andũ metaa ngai kana mathaithaa . O na akalika na kwĩkala nthĩ Ĩkalũnĩ ya Ngai na kwasya we nĩ Ngai .
Tyo mũlilikene kana nĩnamũtavisye maũndũ aa yĩla naĩ nenyu ? 
O na nĩmwĩsĩ kĩla kĩsiĩĩe ũsu Mũthũku yu , nĩ kana eumĩla ĩvinda yake yavika .
Ũu wĩ o vo , ũsu Mũthũku ũvithĩtwe no ũkũtethya wĩa yu , ĩndĩ ndeumĩla nginya ũla ũmũsiĩĩe avetwe . 
Nĩvo ĩndĩ ũsu Mũthũku ũkaumĩla , ĩndĩ Mwĩai Yesũ akamũaa aitũmĩa mĩthũmũ ya kanyw'a wake . Akaanangwa vyũ nĩ ũtheu wa kũka ĩngĩ kwa Mwĩai .
Ũsu Mũthũku akooka na mavinya ma Satani , na akeeka syama sya kĩla mũthemba na mawonany'o , na maũndũ ma kũseng'ya ma ũvũngũ , 
na akatũmĩa ũkengani wa kĩla mũthemba kwa ala meteelete kwaa . Meaa nũndũ nĩmaleile kwenda ũla w'o nĩ kana matangĩĩwe . 
Kwoou Ngai nũmaeteae vinya wa kũmasya , nĩ kana maĩkĩĩe kĩla kĩte kya w'o .
Asu onthe makasilĩlwa nũndũ nĩmaleile kũĩkĩĩa ũla w'o , ĩndĩ matanĩaa naĩnĩ .
Nĩtwaĩlĩtwe nĩ kũmũtũngĩa Ngai mũvea mavinda onthe , kwondũ wenyu inyw'ĩ mbaitũ mwendetwe nĩ Mwĩai . Nĩkwĩthĩwa Ngai nĩwamũnyuvie kuma mwambĩlĩĩlyonĩ mũtangĩĩwe kwa ũtonyi wa Veva wake , mũtw'ĩke andũ make atheu na kwa kũĩkĩĩa ũla w'o . 
Ngai amwĩtie kwĩsĩla ũtavany'anĩ witũ wa Ũvoo Mũseo kwenyu , nĩ kana mũtonye kũkwata ũkumyo wa Mwĩai waitũ Yesũ Klĩsto . 
Kwoou ĩndĩ mbaitũ , ũngamai na ũlũmu na mũilũma momanyĩsyonĩ ala twamũmanyĩisye kwĩsĩla ũtavany'anĩ witũ na mavalũanĩ maitũ .
Mwĩai waitũ Yesũ Klĩsto mwene na Ngai Asa waitũ , ũla watwendie na kwa mumo wake atũnenga ũkiakisyo ũtathela na wĩkwatyo mũlũmu , 
namũkiakisye na kũmũlũlũmĩĩlya kĩla ĩvinda mwĩkae na kũneenaa ũla ũseo .
Kũminũkĩlya mbaitũ , tũvoyeei nĩ kana Ũvoo wa Mwĩai ũtonye kũnyaĩĩka kwa mĩtũkĩ , na kũnengwa ndaĩa o tondũ Ũvoo ũsu wanengiwe ndaĩa kwenyu . 
Tũvoyeei o ta ũu Ngai atonye kũtũvonokya kuma kwa andũ athũku na mbaa matũ , nĩkwĩthĩwa ti andũ onthe me na mũĩkĩĩo .
Ĩndĩ Mwĩai nĩ wa kũĩkĩĩwa , nũkũmwĩkĩa vinya na aimũsũvĩaa kuma kwa Ũla Mũthũku . 
Twĩ na mũĩkĩĩo nthĩnĩ wa Mwĩai kana nĩmũendee kwĩka maũndũ ala twamũtavisye , na nĩmũkũendeea kũmeka .
Mwĩai namũtongoesye mwĩthĩwe na wendo ta ũla wa Ngai , na wũmĩĩsyo ta ũla wa Klĩsto .
Mbaitũ nĩtũũmwĩaĩa ĩsyĩtwanĩ ya Mwĩai waitũ Yesũ Klĩsto , mwĩvetane na aĩkĩĩi ala mekalaa mana mateũtethya wĩa , na ala mataatĩĩaa momanyĩsyo ala twamũnengie .
Inyw'ĩ ene nĩmwĩsĩ nesa kana mwaĩlĩte kũatĩĩa ngelekany'o yaitũ . Tũyekalaa mana yĩla twaĩ kũu kwenyu , 
o na tũyaaya lĩu wa mũndũ tũte kũĩva . Twathũkũmaa na kĩthito na thĩna mwingĩ ũtukũ na mũthenya , nĩ kana tũikethĩwe mũio kwa mũndũ o na wĩva katĩ wenyu . 
Tũyeekaa ũu nĩ kwĩthĩwa tũyaĩlĩtwe nĩ kũtethw'a nĩ inyw'ĩ , ĩndĩ nĩ kana tũmũnenge ngelekany'o mũatĩĩae . 
O na yĩla twaĩ kũu kwenyu , nĩtwamũnengie mwĩao twamwĩa atĩĩ , “Ethĩwa mũndũ ndekwenda kũtethya wĩa , ndakaye .”
Yu twĩĩw'a ve andũ katĩ wenyu matatethasya wĩa , mekalaa mana , na wĩa woo nĩ kũlikĩlĩĩla maũndũ ma andũ ala angĩ . 
Ĩsyĩtwanĩ ya Mwĩai waitũ Yesũ Klĩsto , nĩtũũmakany'a na kũmataa andũ ma mũthemba ũsu mausye , na maithi mathũkũmĩe lĩu ũla meũya . 
Mbaitũ , mũikaanoe nĩ kwĩka ũla waĩlu .
Siany'ai na mũndũ ũla ũtekũatĩĩa maũndũ ala tũmũandĩkĩĩte valũanĩ ũũ . Ĩvetanei na mũndũ ũsu nĩ kana ew'e nthoni . 
Ĩndĩ mũikamwosae ta mũmaitha , mũkanasyei o ta mwana-a-asa .
Mwĩai mwene ũla ũnenganae mũuo , namũnenge mũuo matukũ onthe nthĩnĩ wa kĩla ũndũ . Mwĩai nĩethĩwe nenyu inyw'onthe .
Nyie Vaũlo nĩmũandĩkĩa ngethi ĩno na kw'oko kwakwa mwene , na nĩyo wonany'o wa valũa syakwa ; nĩandĩkaa ũu .
Mumo wa Mwĩai waitũ Yesũ Klĩsto nĩwĩthĩwe nenyu inyw'onthe .
1 Timotheo
Kuma vala nĩĩ nyie Vaũlo mũtũmwa wa Klĩsto Yesũ , kumana na mwĩao wa Ngai Mũtangĩĩi waitũ na Klĩsto Yesũ wĩkwatyo witũ .
Valũa ũũ wakwa nĩ kwaku we mwana wakwa wa w'o , ũla tũkwatanĩe mũĩkĩĩo ũmwe . Mumo , tei , na mũuo nĩsyĩthĩwe naku kuma kwa Ngai Asa , na Klĩsto Yesũ Mwĩai waitũ .
Nĩenda wĩkale Eveso o tondũ nakwĩsũvie yĩla naendete Masendonia , nĩ kana ũmakany'e andũ amwe me kũu maeke kũmanyĩsya momanyĩsyo ma ũvũngũ .
Matavye maekane na ngewa sya mana , na kũtalany'a kwa moosyaanĩo ma aaũmae moo kũtathela , kũla kũetae ngananĩo vandũ va kũthũkũma Ngai mũvangonĩ wake ũla ũmanyĩkaa kwa mũĩkĩĩo . 
Kĩeleelo kya mũvango ũũ mũseo nĩ kũmanyĩsya andũ methĩwe na wendo wa w'o , ũla wumaa ngoonĩ ntheu , wasya mũseo wa ngoo na mũĩkĩĩo wa w'o . 
Andũ amwe nĩmatiĩte maũndũ asu na makalika ndetonĩ ite na ũtethyo . 
Nĩmekwenda methĩwe amanyĩsya ma mĩao ya Ngai , ĩndĩ maikũelewa nĩ ndeto isu syoo ene , kana maũndũ ala maneenaa ta mamesĩ vyũ .
Nĩtwĩsĩ kana Mĩao nĩ mĩseo , ethĩwa mũndũ o na wĩva akamĩtũmĩa kwa nzĩa ĩla yaĩlĩte .
O ta ũu nĩtwaĩlĩtwe nĩ kũmanya kwa w'o kana mĩao ndĩseũvaw'a kwondũ wa ala alũngalu , ĩndĩ nĩ kwa ala ang'endu na athe , ala mate atheu na ala avuku ngoo , ala mate na kĩkĩo kya Ngai na eki ma naĩ , ala moaa aaĩthe kana aainyia , kana mũaani o na wĩva , 
ilaalai , aũme ala mamanyanaa kĩ-mwĩĩ na aũme angĩ , kana aka na aka angĩ , ala moyaa andũ ala angĩ , ala makenganaa na kumya ũkũsĩ wa ũvũngũ kana kwĩka ũndũ ũngĩ o na wĩva ũtosanaa na ũmanyĩsyo ũla wa w'o . 
Ũmanyĩsyo ũsu wumaa nthĩnĩ wa Ũvoo Mũseo wa ũkumyo , ũla Ngai mũtheu wanengie nĩtavany'e .
Nĩngũmũtũngĩa Mwĩai waitũ Klĩsto Yesũ mũvea , ũla ũnengete vinya wa kũthũkũma . Nĩmũtũngĩa mũvea kwondũ wa kwona naĩlĩte na akanyuva nĩmũthũkũme , 
o na kau navu mbeenĩ nĩnaneenaa ndeto nthũku ĩũlũ wake , kũmũthĩny'a na kũmũumanga . Ĩndĩ Ngai nĩwambĩw'ĩie tei nũndũ ndyeesĩ kĩla neekaa , nĩkwĩthĩwa ndyaĩ nĩnamba kũtw'ĩka Mũklĩsto . 
Mwĩai waitũ nĩwanengie mumo wake mwingĩ vamwe na mũĩkĩĩo na wendo , ila tũkwataa nthĩnĩ wa Klĩsto Yesũ . 
Ndeto ii nĩ sya w'o na nĩsyaĩlĩte kwĩtĩkĩlwa na kũĩkĩĩwa vyũ , kana Klĩsto Yesũ ookie kũũ nthĩ kũtangĩĩa eki ma naĩ . Na nyie naĩ mũvĩtany'a kũvĩtũka ala angĩ onthe , 
ĩndĩ Ngai nĩwambĩw'ĩie tei nĩ kana Klĩsto Yesũ onany'e wũmĩĩsyo wake mwingĩ kwakwa , nyie ũla mũthũku kũvĩtũka onthe , nĩ kana nĩthĩwe ngelekany'o kwa onthe ala makamũĩkĩĩa , ĩtina na kũkwata thayũ ũtathela . 
Nayu kwa Mũsumbĩ wa tene na tene , ũtesa kũkw'a na ũtonekaa , na nĩwe weka Ngai , nĩkwĩthĩwe ndaĩa na ũkumyo tene na tene ! Ameni .
Mwana wakwa Timotheo , nĩkũnenga mwĩao ũũ kwĩanana na ndeto sya wathani ila syaneeniwe tene ĩũlũ waku . Ndeto isu syĩthĩwe kwaku ta mĩio ya kaũ , nĩ kana wũkite kaũ mũseo , 
wĩlũmĩtye mũĩkĩĩonĩ na wĩ na wasya mũseo wa ngoo . Kwa kũlea kwĩthukĩĩsya wasya wa ngoo , andũ amwe nĩmaĩtye mũĩkĩĩo woo . 
Amwe katĩ woo nĩ Aimenaũsi na Alekisanda ala nĩmanenganĩte ũtonyinĩ wa Satani , nĩ kana mamanye kana mayaĩlĩte kũuma Ngai .
Mbee wa maũndũ onthe , nĩngũũkũlya nĩ kana kwĩsũvana , kũvoya , kũvoyea , na kũtũnga mũvea syĩkawe kwa Ngai kwondũ wa andũ onthe ;
kwondũ wa asumbĩ na andũ ala angĩ onthe me na ũkũmũ , nĩ kana twĩthĩwe na thayũ mũuu na mũuo , na twĩ na kĩkĩo kyonthe kya Ngai na mwĩkalo ũla waĩlĩte . 
Ũndũ ũsu nĩ mũseo na nũmwendeeasya Ngai Mũtangĩĩi waitũ , 
ũla wendaa andũ onthe matangĩĩwe na maivikĩa ũmanyi wa ũla w'o . 
Nũndũ ve Ngai o ũmwe , na no ũmwe ũla wĩw'anĩthasya Ngai na andũ , nake nĩ mũndũ , Klĩsto Yesũ , 
ũla weenenganie ta nthembo ovosye andũ onthe . Ũkũsĩ ũũ wookie ĩvinda yaw'o yavika .
Kĩu nĩkyo kyatumie nĩnyuvwa ta mũtũmwa na mũmanyĩsya wa Andũ-ma-mbaĩ-ingĩ , nĩmatavye ĩũlũ wa mũĩkĩĩo na ũw'o . Nyie ndiũneena ũvũngũ ; nĩneena w'o .
Syathĩnĩ syonthe sya ũthaithi wendi wakwa nĩ aũme mavoyae mokĩlĩtye moko , mate na ũthatu kana ngananĩo . 
O ta ũu nĩngwenda aka methĩwe mayĩkĩa ngũa ila imaĩlĩte , na mayĩthĩwa na kĩlĩko kya kwĩkĩa ngũa nesa , na ti kwa kwĩyanakavya na mĩseũvĩlye ya nzw'ĩĩ , kana na syĩndũ iseũvĩtw'e na thaavu , kana na ingĩ iseũvĩtw'e na mavia ma thooa mũnene , kana na ngũa sya thooa mũnene ; 
ĩndĩ nĩ kwa meko maseo ala maĩlĩte kũwetanĩw'a na aka ala maasya kana nĩmamũthaithaa Ngai .
Mũndũ mũka aĩlĩte kwĩmanyĩasya avindĩtye na e na wĩnyivyo w'onthe . 
Ndikwĩtĩkĩlya aka kũmanyĩsya kana kwĩthĩwa na ũkũmũ ĩũlũ wa aume ; mũndũ mũka aĩlĩte kwĩkalaa avindĩtye . 
Nũndũ Atamu oombiwe mbee , na ĩndĩ ĩtina Awa . 
Atamu ndaakengwa , ĩndĩ mũndũ mũka nĩwakengiwe na atw'ĩka mũvĩtany'a . 
Ĩndĩ mũndũ mũka akatangĩĩawa kwa kũsyaa ethĩwa akaendeeaa kwĩthĩwa e na mũĩkĩĩo , wendo , e mũtheu , na kwĩyĩkalya nesa .
Ndeto ii nĩ sya w'o : Ethĩwa mũndũ nũkwenda kũtw'ĩka mũsyaĩĩsya wa ĩkanisa , mũndũ ũsu eenda wĩa mũseo . 
Mũsyaĩĩsya wa ĩkanisa nĩwaĩlĩte kwĩthĩwa atawetanĩw'a na ũndũ mũthũku , na no nginya akethĩwa e mũũme wa kĩveti o kĩmwe . O ta ũu no nginya akethĩwa e mũndũ wĩ wĩting'o , wĩ mosũanĩo maseo , wĩ mĩvango mĩseo , wendete andũ , na wĩsĩ kũmanyĩsya . 
Ndaĩlĩte kwĩthĩwa e mũthengi kana mũndũ wa kaũ , ĩndĩ aĩlĩte kwĩthĩwa na wĩnyivyo , ate ĩteta , na ate mwendi wa mbesa . 
O ta ũu nĩwaĩlĩte kwĩthĩwa mũndũ ũsũvĩaa mũsyĩ wake nesa , na ũmanyĩasya syana syake kũmwĩw'a na kũmũnengae ndaĩa ĩla yaĩlĩte . 
Nũndũ ethĩwa mũndũ ndatonya kũsũvĩa andũ ma mũsyĩ wake mwene , akatonya ata kũsũvĩa ĩkanisa ya Ngai ?
Mũndũ ũsu nĩethĩwe e na ũima wa mũĩkĩĩo , ndakese ũkwatwa nĩ mĩkathĩĩo na kũlika ũsilĩlonĩ o tondũ Satani weekie .
O ta ũu nĩwaĩlĩte kwĩthĩwa mũndũ ũnengetwe ndaĩa nĩ andũ ala mate aĩkĩĩi , ndakekĩĩthw'e nthoni nĩ andũ na akĩlika mũteonĩ wa Satani .
Ndikoni o namo nĩmaĩlĩte kwĩthĩwa me andũ ma kwĩkwatw'a , na maneenaa ũla w'o . Mayaĩlĩte kwĩthĩwa me athengi , kana kwĩthĩwa na wendi wa mbesa . 
Maĩlĩte kũkwata maũndũ ma kĩ-nthĩnĩ ma mũĩkĩĩo me na wasya mũtheu wa ngoo . 
Nĩmaĩlĩte kwamba kũow'a , na ĩndĩ ethĩwa nĩmooneka me aĩlu , nĩmatonya kũlika ũthũkũminĩ . 
Aka moo o namo maĩlĩte kwĩthĩwa andũ ma kwĩkwatw'a , na mayaĩlĩte kwĩthĩwa andũ ma nzukũ ; maĩlĩte kwĩthĩwa me na wĩting'o , na me ma kũĩkĩĩwa maũndũnĩ onthe . 
Ndikoni aĩlĩte kwĩthĩwa e mũũme wa kĩveti o kĩmwe , na aisũvĩa syana syake na mũsyĩ wake w'onthe nesa . 
Andũ ala matethasya wĩa nesa me ndikoni me nguma nzeo , na methĩawa na ũkũmbaũ wa kũneena ĩũlũ wa mũĩkĩĩo woo nthĩnĩ wa Klĩsto Yesũ .
Nĩkũandĩkĩa valũa ũũ nĩ na wĩkwatyo wa kũka kũu ũĩ o mĩtũkĩ ngwone . 
Ĩndĩ ethĩwa nĩngwĩkalanga , valũa ũũ nũũkũmanyĩthya mwĩkalo ũla mũndũ waĩlĩte kwĩthĩwa naw'o e andũnĩ ma Ngai , namo nĩyo ĩkanisa ya Ngai ũla wĩ thayũ , yĩla yĩũngamĩaa na kũsũvĩa ũla ũw'o . 
Vate nzika nĩtũkwĩtĩkĩla kana kĩmbithĩ kya mũĩkĩĩo witũ nĩ kĩnene : Klĩsto oonaniw'e e na wũmbo wa mũndũ , nĩwatalĩlwe kwĩthĩwa mũlũngalu nĩ Veva , na ooneka nĩ alaĩka . Nĩwatavaniw'e kwa Andũ-ma-mbaĩ-ingĩ , andũ nĩmamũĩkĩĩie kĩla vandũ ĩũlũ wa nthĩ , na nĩwambatie ũkumyonĩ ĩtunĩ .
Veva wa Ngai aneenete vyũ kana andũ amwe makauma ũla mũĩkĩĩonĩ ĩvindanĩ ya mũminũkĩlyo ; makaeka kwĩthĩwa na mũĩkĩĩo nũndũ wa kwĩthukĩĩsya maveva ala makenganaa , na kwĩthukĩĩsya momanyĩsyo ma maimũ . 
Momanyĩsyo ma mũthemba ũsu manyaĩĩkaw'a nĩ andũ me ũvũngũ , ala wasya wa ngoo syoo nĩ mũkw'ũ ta mũvĩvye na kyũma kĩ mwaki . 
Andũ asu mamanyĩasya kana nĩ mavĩtyo kũtwaana na kũya mĩthemba mĩna ya malĩu . Ĩndĩ Ngai oombie malĩu asu nĩ kana ĩtina wa mboya sya kũtũnga mũvea , maĩsawe nĩ ala maminĩte kũĩkĩĩa na kũmanya ũla w'o . 
Nũndũ syĩndũ syonthe ila Ngai woombie nĩ nzeo , na vai kĩmwe kyaĩlĩte kũlewa , ethĩwa nĩkĩkwoswa na mboya sya kũtũnga mũvea . 
Nĩkwĩthĩwa ndeto ya Ngai vamwe na mboya ĩsu nikĩtheasya kĩkethĩwa kĩ kyaĩlu kwa kũĩwa .
Ethĩwa ũkamanyĩsya aĩkĩĩi maũndũ asu , ũkeethĩwa wĩ mũthũkũmi mũseo wa Klĩsto Yesũ , ũendee kwakĩka mwene kĩ-veva na ndetonĩ sya mũĩkĩĩo , na momanyĩsyo ma w'o ala wĩthĩĩtwe ũiatĩĩa . 
Ekana na ngewa ite sya kĩkĩo kya Ngai . Ĩmanyĩsye mwene kwĩkalaa mwĩkalo wĩ na kĩkĩo kya Ngai . 
Momanyĩsyo ma kwaka mwĩĩ me vata wamo , ĩndĩ momanyĩsyo ma kwakĩka kĩ-veva me vata mũno maũndũnĩ onthe , nũndũ matwathaa maũndũ ma ĩvinda yĩĩ na yĩla yĩkoka . 
Ndeto ii nĩ sya w'o na nĩsyaĩlĩte kwĩtĩkĩlwa na kũĩkĩĩwa vyũ . 
Kwoou nĩtũtethasya wĩa mũito na wĩ mĩnoo mũno , nĩkwĩthĩwa twiĩte wĩkwatyo witũ vala ve Ngai ũla wĩ thayũ , ũla nĩwe Mũtangĩĩi wa andũ onthe , na mũno mũno ala mamũĩkĩĩaa .
Matavye na kũmamanyĩsya maũndũ asu . 
Ndũketĩkĩle kũvũthw'a nĩ mũndũ o na wĩva nĩkwĩthĩwa we wĩ mũndũ wa mũika , ĩndĩ ĩthĩwa wĩ ngelekany'o kwa aĩkĩĩi mũneenelenĩ waku , mwĩkalonĩ , wendonĩ , mũĩkĩĩonĩ , na ũtheunĩ . 
Ĩyumye ũtũmĩae ĩvinda yaku kwa kũsomeaa andũ Maandĩko Matheu , kũtavany'a , na kũmanyĩsya kũvika yĩla nĩũka . 
Ndũkaeke kũtũmĩa mũthĩnzĩo wa kĩ-veva ũla wĩ nthĩnĩ waku , naw'o wanengiwe kwa nzĩa ya wathani na atumĩa makwilĩĩla moko moo . 
Ĩkaa maũndũ asu wĩnenganĩte we mwene na kũmeanĩsya vyũ , nĩ kana andũ onthe mone ũendee nesa . 
Ĩsũvĩe mwĩkalonĩ waku mwene na momanyĩsyonĩ maku . Kwataa maũndũ asu onthe kĩla ĩvinda , nũndũ ethĩwa we ũkeekaa ũu , ũkeetangĩĩa we mwene o vamwe na andũ ala makwĩthukĩĩasya .
Ndũkakandĩe mũtumĩa , ĩndĩ neenanasya nake ũndũ ũtonya kũneenany'a na ĩthe waku . Ĩkalanasya na anake ta ana-a-inyia maku , 
aka akũũ ta makũsyaĩte , aka ma mũika ta eĩtu-a-inyia maku , wĩ na mwĩkalo mũseo mũno wa ũtheu .
Tetheeasya ndiwa ila kwa w'o syĩ na vata wa ũtethyo . 
Ĩndĩ ethĩwa ndiwa yĩna syana kana esũkũũe , nĩsyaĩlĩte mbee vyũ kwambĩĩa kwĩmanyĩsya kũtethya wĩa wa Ngai kwa kũsũvĩa andũ ma mĩsyĩ yoo , o vamwe na kũsũvĩa asyai o tondũ mo mamasũvĩie , nĩkwĩthĩwa ũndũ ũũ nĩ w'o ũmwendeeasya Ngai . 
Ndiwa ĩla ĩtiĩtwe yĩ yoka , ĩte na mũndũ wa kũmĩsũvĩa , yĩkwatasya Ngai na yĩkalaa ĩkĩmũvoya na kũmwĩtya ũtethyo ũtukũ na mũthenya . 
Ĩndĩ ndiwa ĩla yĩkalaa thayũ wa kũtanĩa maũndũ ma nthĩ , nĩ ngw'ũ o na kau yĩ thayũ . 
Tavya andũ onthe maũndũ asu , nĩ kana mũndũ o na wĩva ndakaneenee ndiwa naĩ . 
Ĩndĩ ethĩwa mũndũ o na wĩva ndasũvĩaa andũ ma mũsyĩ , na mũno mũno ala ma mũsyĩ wake mwene , mũndũ ũsu nũleanĩte na ũla mũĩkĩĩo , na nĩ mũthũku kwĩ ũla ũte mũĩkĩĩi .
Ndiwa nĩtonya kũandĩkwa ĩvukunĩ ya ndiwa ethĩwa ũkũũ wayo ndwĩ ĩtheo wa myaka mĩongo thanthatũ , ĩndĩ no nginya ethĩwe aĩ kĩveti kya mũũme o ũmwe ,
na e na nguma ya meko maseo ; mũndũ mũka ũeete syana syake nesa , wendete andũ , ũtetheeasya andũ e na wĩnyivyo , ũtetheeasya andũ ala me na thĩna , na wĩyumĩtye mwene kwĩka maũndũ angĩ maingĩ maseo .
Ĩndĩ ndũkaandĩke ndiwa sya mũika ĩvukunĩ yĩu , nũndũ yĩla mekĩlw'a vinya nĩ mawendi ma mwĩĩ na mayenda kũtwawa , makaeka kũmũĩkĩĩa Klĩsto , 
na kwoou maitw'ĩka avĩtany'a nũndũ wa kũlea kwĩanĩsya wĩvĩto ũla meevĩtĩte mbeenĩ . 
Ũu wĩ o vo , nĩmakwatawa nĩ kĩmanyĩo kya kwĩthĩwa andũ atulu , na kya kũlikangaa mĩsyĩnĩ ya andũ . Na ti ũtulu w'oka ũmakwataa , ĩndĩ nĩmatw'ĩkaa andũ ma nzukũ , na mayambĩĩa kwĩlikya maũndũnĩ mate moo , makĩneenaa ndeto ila itamakonetye . 
Kwoou nyie nĩona wĩ ũseo ndiwa sya mũika ikatwawa , ikwate syana , na kũsũvĩaa mĩsyĩ yoo , nĩ kana tũikanenge amaitha maitũ mwanya wa kũtũneenea ndeto nthũku . 
Nũndũ kũvika vau , ndiwa imwe nitiĩte nzĩa ikalika maũndũnĩ ma Satani . 
Ĩndĩ ethĩwa mũndũ mũka Mũklĩsto e na ndiwa sya mũsyĩ woo wĩkalaa nasyo , nĩwaĩlĩte kwitethasya ; ndakaĩkye ĩkanisa mũio ũsu , nĩ kana yĩtetheesye ndiwa ila ite na mũndũ wa kũitetheesya .
Atumĩa ala matongoeasya ĩkanisa nesa nĩmaĩlĩte kũtuvwa nesa , na mũno mũno ala matethasya wĩa mũito wa kũtavany'a na kũmanyĩsya . 
Nũndũ Maandĩko Matheu maĩtye , “Ndũkove ng'ombe mũnuka yĩla ũũmĩtũmĩa ĩkũvũĩe nganũ kwa kũkinyanga ,” na ĩngĩ makasya , “Mũthũkũmi nĩwaĩlĩte kũnengwa ĩtuvi yake .”
Ndũkethukĩĩsye ndeto sya mũndũ ũkũweta mavĩtyo ma mũtongoi ũngĩ , vate ũkũsĩ wa andũ elĩ kana atatũ . 
Andũ ala maendeeaa na kwĩka naĩ waĩlĩte kũmakanĩsya mbee wa andũ ala angĩ , nĩ kana namo makĩe ũndũ ũsu . 
Nĩkwĩaĩa mbee wa Ngai na Klĩsto Yesũ na alaĩka atheu , ũatĩĩae mĩao ĩno . Ndũkethĩwe na kyende kana kwendeesya andũ . 
Ndũkasembeae kũtw'ĩkĩthya andũ atongoi wĩanĩ wa Ngai . Ndũkalikw'e mũambanĩ wa naĩ nĩ mũndũ ; ĩyĩkalasye we mwene wĩ mũtheu .
Ndũkanyusae o kĩw'ũ kĩ kyoka , ĩndĩ nyusaa ndivai nini ĩkaũtetheeasya mathĩnanĩ maku ma ĩvu , nũndũ wĩkalaa ũtekwĩw'a nesa mavinda kwa mavinda .
Naĩ sya andũ amwe syĩ ũtheinĩ , iyonany'a ũsilĩlo woo o na mbee wa mũthenya wa ũsilĩlo ũtanamba kũvika ; naĩ sya andũ angĩ nasyo syĩsaa kumĩla o ĩtina . 
O ta ũu meko maseo o namo nĩmonekaa ũtheinĩ , na o na ala matanamba kwoneka mayĩkalaa mũno mataumĩlĩte .
Ngombo syonthe nĩsyaĩlĩte kũnenga anene moo ndaĩa nene , nĩ kana mũndũ o na wĩva ndakaaneene ndeto nthũku ĩũlũ wa ĩsyĩtwa ya Ngai na momanyĩsyo maitũ . 
Ngombo sya anene Aklĩsto iyaĩlĩte kũmavũthya atĩ nĩkwĩthĩwa nĩmasyaanĩw'e mũĩkĩĩonĩ . Ĩndĩ nĩsyaĩlĩte kũmathũkũma nesa mbeange , nĩkwĩthĩwa ala maunawa nĩ ũthũkũmi ũsu wasyo nĩ aĩkĩĩi ala syo syendete . Manyĩsya andũ na kũmatavya maũndũ aa . 
Mũndũ ũla ũmanyĩasya ũmanyĩsyo wĩ kĩvathũkany'o , na ndekwĩtĩkĩlana na ndeto sya w'o sya Mwĩai waitũ Yesũ Klĩsto , na ũmanyĩsyo wa andũ ala me na kĩkĩo kya Ngai , 
ũsu ausũĩtwe nĩ ngathĩĩo na nde kĩndũ wĩsĩ . Mũndũ ũsu e na wendi mũthũku wa kũkananĩa , na kũkũlangya ĩũlũ wa ndeto , na ũu nũtumaa andũ makwatwa nĩ kĩwĩu , ngananĩo , kũumangana , kwĩw'anĩa woo , 
na kũkananĩsya kũtathelaa kuma kwa andũ ala me na ilĩko mbuku na mate na ũla w'o . Masũanĩaa kana mũndũ kwĩthĩwa e mũĩkĩĩi nĩ nzĩa ya kũkwata ũthwii .
Kwa w'o mũĩkĩĩo nũtumaa mũndũ ethĩwa mũthwii , ethĩwa nĩwĩanĩawa nĩ kĩla wĩ nakyo . 
Nũndũ vai kĩndũ twaaete kũũ ĩũlũ wa nthĩ , na vai kĩndũ tũkauma kw'o nakyo . 
Kwoou ethĩwa twĩ na kya ũya na kya kwĩvw'ĩka , syĩndũ isu nĩsyaĩlĩte kũtwĩanĩa . 
Ĩndĩ ala mendaa kwĩthĩwa me athwii , nĩmalikaa motatonĩ na mailika mawendinĩ maingĩ ma kĩ-ũtumanu na mathũku , ala malikasya andũ thĩnanĩ na wanangĩkonĩ . 
Nĩkwĩthĩwa wendi wa mbesa nĩ wumo wa mĩthemba yonthe ya mothũku . Kwondũ wa kwĩthĩwa na wendi mwingĩ mũno wa mbesa , andũ amwe nĩmaekete kwĩthĩwa me aĩkĩĩi , na makalikya mathayũ moo mathĩnanĩ maingĩ .
Ĩndĩ we mũndũ wa Ngai , ĩvathane na maũndũ asu onthe . Manthaa mũno kwĩthĩwa na ũlũngalu , kĩkĩo kya Ngai , mũĩkĩĩo , wendo , wũmĩĩsyo na wĩnyivyo . 
Ũkitaa kaũ ũla mũseo wa mũĩkĩĩo , na kwĩmanthĩa we mwene mũthĩnzĩo wa thayũ ũtathela . Nũndũ ũũ nĩw'o thayũ ũla Ngai wakwĩtĩie yĩla waneenie we mwene , wasya nĩwatw'ĩka mũĩkĩĩi ve ngũsĩ mbingĩ . 
Nĩkwĩaĩa mbee wa Ngai ũla ũnengae syĩndũ syonthe thayũ , na mbee wa Klĩsto Yesũ , ũla mwene waumisye ũkũsĩ wake mbee wa Vilato : 
Kwataa momanyĩsyo aa na kwĩkaa ũndũ mekwasya wĩ na kĩthito , nginya mũthenya wa kũka ĩngĩ kwa Mwĩai waitũ Yesũ Klĩsto . 
Kũka kũu kwake ĩngĩ kũkeethĩwa ĩvindanĩ yĩla yaĩlu yĩvangĩtwe nĩ Ngai , ũla ũkathawa na ũla weka nĩwe Mũnene , Mũsumbĩ wa asumbĩ na Mwĩai wa eaĩi .
Nowe e weka ũtesa kũkw'a ; ekalaa kyeninĩ kĩtathengeeka . Vai mũndũ waamwona , na vai mũndũ o na ũmwe ũtonya kũmwona . Kwake nĩkwĩthĩwe ndaĩa na ũsumbĩko tene na tene ! Ameni .
Kany'a andũ ala me na ũthwii wa syĩndũ sya kũũ ĩũlũ wa nthĩ , maikekathĩĩe kana kwia wĩkwatyo woo syĩndũnĩ itekwatw'a ta isu , ĩndĩ mekwatye Ngai ũla ũtũnengae syĩndũ syonthe kwa wingĩ tũitanĩae . 
Mamanyĩasye kwĩkaa maũndũ maseo , methĩwe me athwii mekonĩ maseo , me alau , na meyũmbanĩtye kũtetheeasya ala angĩ na syĩndũ syoo . 
Kwa nzĩa ĩsu makeeyiĩa ene ũthwii ũla wĩĩthĩwa kwoo ta wambĩlĩĩlyo mũlũmu wa ĩvinda yĩla yũkĩte , na ĩndĩ makeethĩwa matonya kũkwata thayũ ũla wa w'o .
Mwa Timotheo , ĩkalaa ũsũvĩĩte kĩla wanengiwe . Ĩvathane na ndeto sya andũ matena kĩkĩo kya Ngai na ngananĩo sya ũtumanu ila andũ metaa , “Ũmanyi ,” ĩndĩ ti w'o . 
Andũ amwe nĩmaneenete makasya me na ũmanyi ũsu , na kwa kĩtumi kĩu nĩmathũkĩte makauma nzĩanĩ ya ũla mũĩkĩĩo . Mumo wa Ngai nĩwĩthĩwe nenyu .
2 Timothy
Kuma vala nĩĩ nyie Vaũlo , mũtũmwa wa Klĩsto Yesũ kwendanĩ kwa Ngai , ndũmĩtwe ndavany'e ũla thayũ twathiwe , na twĩ naw'o kwĩsĩla vala ve Klĩsto Yesũ .
Valũa ũũ wakwa nĩ kwaku we Timotheo , mwana wakwa mwendwa . Mumo , tei , na mũuo nĩsyĩthĩwe naku kuma kwa Ngai Asa , na Klĩsto Yesũ Mwĩai waitũ .
Nĩnĩmũtũngĩaa Ngai mũvea , ũla nĩthũkũmaa nde na nzika ngoonĩ , o tondũ aaũmae makwa meekaa . Nĩmũtũngĩaa Ngai mũvea kĩla ĩvinda yĩla ngũũlilikana ũtukũ na mũthenya mboyanĩ syakwa . 
Nalilikana kũĩa kwaku , nĩngwatawa nĩ mea maingĩ ma kũkwona , nĩ kana nĩthĩwe na ũtanu mwingĩ . 
O ta ũu nĩnĩlilikanaa mũĩkĩĩo waku wa w'o , mũĩkĩĩo o ũla ũsũe waku Lũisi na inyia waku Yunisi maĩ naw'o . Nĩnĩsĩ nesa kana o na yu wĩ o na mũĩkĩĩo ũsu . 
Kwondũ wa kĩtumi kĩu nĩũlilikany'a wambĩĩe kũthũkũmĩthya mũthĩnzĩo ũla Ngai wakũnengie yĩla nakwilĩĩile moko makwa .
Nũndũ Ngai ndatũnengete veva wa w'ĩa , ĩndĩ nĩ Veva wa ũtonyi , wendo , na wĩting'o .
Kwoou ndũkew'e nthoni kũtavany'a ũvoo ĩũlũ wa Mwĩai waitũ , kana wĩw'e nthoni nũndũ wakwa nyie ũla novetwe yela nũndũ wa Mwĩai . Ĩndĩ ũmĩĩasya mathĩna kwondũ wa Ũvoo Mũseo , kwĩanana na ũtonyi ũla ũnengetwe nĩ Ngai . 
Nĩwatwovoisye na atwĩta twĩthĩwe andũ make , ti kwĩthĩwa ve ũndũ mũseo twĩkĩte , ĩndĩ nĩ kumana na kĩeleelo na mumo wake mwene . Atũnengie mumo ũsu kwĩsĩla kwa Klĩsto Yesũ ĩvindanĩ ya naku tene , 
ĩndĩ yu mumo ũsu nũvuanĩtw'e kwitũ kwĩsĩla kũka kwa Mũtangĩĩi waitũ Yesũ Klĩsto . We nĩwaanangie ũtonyi wa kĩkw'ũ , na kwĩsĩla Ũvoonĩ Mũseo avuany'a thayũ ũtakathela .
Ngai nĩwanyuvie nĩthĩwe mũtũmwa na mũmanyĩsya wa kũtavany'a Ũvoo Mũseo , 
na nĩ kwondũ wa kĩtumi kĩu nĩlikĩte mathĩnanĩ aa nĩ namo . Ĩndĩ nyie ndi na w'ĩa nũndũ nĩnĩmwĩsĩ ũla nĩĩkĩĩaa , na nĩnĩsĩ vyũ kana we nũtonya kũsũvĩa kĩla wanengie nginya Mũthenyanĩ wa mũthya . 
Kwataa ũlũmĩtye momanyĩsyo ma w'o ala nakũmanyĩisye , methĩwe ngelekany'o yaku ya kũatĩĩa , na kwĩkalaa wĩ na mũĩkĩĩo na wendo ũla wĩ nthĩnĩ wa Klĩsto Yesũ . 
Maũndũ maseo ala ũnengetwe masũvĩe kwa ũtonyi wa Veva Mũtheu ũla ũtũaa nthĩnĩ waitũ .
We nĩwĩsĩ kana andũ onthe ala me kũũ kĩsionĩ kya Asia nĩmandiĩte nĩ nyioka , Vingelũsi e o vo , o vamwe na Amongenesi . 
Mwĩai nĩew'ĩae mũsyĩ wa Onesivolasi tei , nĩkwĩthĩwa nũvuũkĩtye ngoo yakwa mavinda maingĩ , na ndaatata kwĩw'a nthoni nũndũ wakwa kwĩthĩwa nĩ mwove yela , 
ĩndĩ ĩvinda yĩla wookie Loma , nĩwamanthie na kĩthito nginya atia ambona . 
Mwĩai nĩakamwĩw'ĩa tei Mũthenyanĩ wa Ũsilĩlo . O naku we nĩwĩsĩ kana Onesivolasi nĩwathĩnĩkie mũno kwondũ wakwa kũya Eveso .
Ngalĩkonĩ ĩla yaku we mwana wakwa , ĩthĩwa wĩ na vinya kwĩsĩla mumonĩ ũla wĩ nthĩnĩ wa Klĩsto Yesũ . 
Manyĩsya andũ angĩ ma kwĩkwatw'a , ala o namo matonya kũmanyĩsya andũ angĩ , momanyĩsyo ala weew'aa ngĩmanyĩsya mbee wa ngũsĩ mbingĩ .
Ũmĩĩasya mathĩna ta wĩ mũsikalĩ mũseo wa Klĩsto Yesũ . 
Mũsikalĩ ũla wĩ kaũnĩ endaa kwendeesya mũnene wa kĩkundi kyake , na kwoou ndalikanaa na maũndũ angĩ mate ma ũsikalĩ . 
Mũthaũki wa ĩthaũ ya kũsemba ndatonya kũsemba akakwata mũthĩnzĩo , ate o aatĩĩa mĩao ya ĩthaũ yĩu . 
Mũĩmi ũla ũtethasya wĩa na kĩthito , nĩwe wĩthĩawa wa mbee vyũ kũkwata kĩlungu kya mbee kya ngetha . 
Sũanĩaa maũndũ aa ngũũtavya , nĩkwĩthĩwa Mwĩai nake akakũnengae kũmanya kĩla ũndũ w'onthe .
Mosũanĩonĩ maku lilikanaa Yesũ Klĩsto , ũla wathayũũkie kuma kwa akw'ũ , na waĩ nzyawa ya Ndeviti kwĩanana na ũmanyĩsyo wa Ũvoo Mũseo ũla nĩtavanasya . 
Kũtavany'a kũu kwakwa kwa Ũvoo Mũseo nĩkw'o kũũtuma nĩthĩnw'a , na kwovanw'a na nyololo ta nĩ mũndũ mũthũku . Ĩndĩ ndeto ya Ngai ndyovanĩtw'e na nyololo .
Kwoou nũmĩĩasya maũndũ onthe kwondũ wa anyuve ma Ngai , nĩ kana o namo matonye kũkwata ũtangĩĩo kuma kwa Klĩsto Yesũ , naw'o ũetae ũkumyo wa tene na tene .
Ndeto ii nĩ sya w'o : “Ethĩwa nĩtwakwie vamwe nake , o ta ũu tũkeethĩwa thayũ vamwe nake .
Ethĩwa tũkekala twĩ na wũmĩĩsyo , o ta ũu tũkasumbĩka vamwe nake . Ethĩwa tũkamũkaĩa we , o ta ũu o nake akatũkaĩa .
Ethĩwa tũi aĩkĩĩku , we ekalaa e mũĩkĩĩku , nũndũ we ndatonya kwĩkaĩa mwene .”
Ĩkalaa ũililikany'a andũ maũndũ aa . Meaĩe mbee wa Ngai maikethĩwe na ngananĩo sya ndeto , nũndũ ũndũ ũsu ndwĩ vata , na wanangaa andũ ala meũwĩthukĩĩsya . 
Tata ũndũ vatonyeka wĩtĩkĩlwe nĩ Ngai ta mũthũkũmi ũte na nthoni wĩanĩ wake , na ũmanyĩasya kwa nzĩa mbaĩlu ũmanyĩsyo ũla wa w'o wa Ngai . 
Ĩvathane na ndeto ite sya kĩkĩo kya Ngai , nĩkwĩthĩwa nitumaa andũ maendeea kwĩthĩwa vaasa na Ngai . 
Momanyĩsyo ma mũthemba ũsu mailyĩ ta kĩtau kĩnene kyenekee , kĩla kĩendeeaa na kũneneva . Andũ elĩ katĩ wa ala methĩĩtwe maimanyĩsya maũndũ ma mũthemba ũsu nĩ Aimenaũsi na Viletasi . 
Nĩmaekete kũĩkĩĩa ũla w'o , na makananga mũĩkĩĩo wa andũ amwe , kwa kũmanyĩsya kana ũthayũũkyo wa andũ kuma kwa akw'ũ nũminĩte kwĩkĩka . 
Ĩndĩ wambĩlĩĩlyo ũla Ngai weekĩie wa ĩkanisa nĩ mũlũmu na ndũthingithĩka . Naw'o wĩ na ndeto ii : “Mwĩai nũmesĩ ala make . Kwoou kĩla ũmwe waasya kana nũmũĩkĩĩaa Mwĩai , nĩaeke kwĩka maũndũ mathũku .”
Nthĩnĩ wa nyũmba nene nĩvethĩawa na mĩio ya kũĩĩa na mĩio ĩngĩ ya kĩla mũthemba : Ĩmwe ĩseũvĩtw'e na silĩva na thaavu , ĩngĩ ĩkaseũvw'a na mĩtĩ na ĩngĩ na yũmba . Ĩmwe ĩtũmĩawa mavindanĩ ala kwĩ na syathĩ sya mwanya , ĩla ĩngĩ ĩkĩtũmĩwa mavindanĩ ala angĩ . 
Ethĩwa mũndũ o na wĩva akeevathana na maũndũ asu mavuku , akatũmĩawa ũthũkũminĩ wa mwanya , nũndũ nĩmũthesye na akanyuvwa na e vata kwa mũnene wake , na nĩwĩyũmbanĩtye kwĩka maũndũ onthe ala maseo .
Ekana na mawendi mathũku ma mũndũ wa mũika , na kũtataa wĩthĩwe na ũlũngalu , mũĩkĩĩo , wendo na mũuo , wĩ vamwe na andũ ala angĩ mathaithaa Ngai na ngoo ntheu .
O ta ũu tiana na ngananĩo sya mana na sya ũtumanu ; we nĩwĩsĩ kana ngananĩo isu nitumaa andũ mambĩĩa kũtetany'a .
Mũthũkũmi wa Mwĩai ndaĩlĩte kwĩthĩwa na ĩteta . Nĩwaĩlĩte kwĩthĩwa e tei kwa andũ onthe , e mũmanyĩsya mũseo , na e na wũmĩĩsyo . 
Aĩlĩte kwĩthĩwa na wĩnyivyo yĩla ũkwony'a ala mamũkananĩasya mavĩtyo moo , nũndũ nĩkũtonyeka Ngai akamony'a nzĩa makelila na kũmanya ũla w'o . 
Nĩvo ĩndĩ makavindũka na kũvonoka kuma mũteonĩ wa Satani , ũla ũmakwatĩtye naw'o na kũtuma meka kwenda kwake .
Ĩkalaa wĩsĩ kana kũkeethĩwa ĩvinda yũmũ mũno mĩthenyanĩ ya mũminũkĩlyo . 
Andũ makeethĩwa makĩyenda ene , me na ĩtomo ya mbesa , me na mĩkathĩĩo na me na mĩyono ; makeethĩwa mayĩumangana , matekwĩw'a asyai , mate na mũvea na me avuku . 
O ta ũu makeethĩwa mate na wendo , mate tei , andũ maneeneaa ala angĩ naĩ , athe , me ngũlũ , na matendete ũseo . 
Makeethĩwa andũ ma kũthoosya ala angĩ , mate ngũlyo , na me na mĩtũlyo mingĩ ; makeethĩwa mayenda maũndũ ma nthĩ ĩno vandũ va kũmwenda Ngai . 
Makoonekaa mailyĩ ta athaithi maw'o , ĩndĩ mwĩkalo woo ũyĩthĩwa ũte kwonany'a ũw'o ũsu . Ĩvathane vyũ na andũ ma mũthemba ũsu . 
Amwe moo maendaa makalika mĩsyĩnĩ ya andũ , na mayĩthĩwa na ũkũmũ ĩũlũ wa aka ala onzu maemeleelwe nĩ naĩ syoo , na matongoeaw'a nĩ mawendi mathũku ma mĩthemba yonthe . 
Aka asu nĩmatataa kwĩmanyĩsya kĩla ĩvinda , ĩndĩ maitonya kwĩsa kũvikĩa kũmanya ũla w'o . 
O tondũ Yane na Yambale mamũkananĩisye Mwose , now'o andũ aa o namo makananĩasya ũla w'o ; me mosũanĩo mathũku na nĩ avalũku mũĩkĩĩonĩ . 
Ĩndĩ maikaendeea mbee wa vau , nĩkwĩthĩwa ũtumanu woo ũkooneka nĩ kĩla mũndũ , o tondũ wa andũ asu elĩ woonekie .
Ĩndĩ we nũatĩĩe momanyĩsyo makwa , mwĩkalo , na kĩeleelo kyakwa , mũĩkĩĩo wakwa , wũmĩĩsyo wakwa , wendo wakwa , ũlũmu wakwa ,
kũthĩnw'a kwakwa , na mathĩna makwa . We nĩwĩsĩ maũndũ onthe ala meekĩkie kwakwa na kũthĩnw'a kw'onthe kũla nathĩnĩiw'e Andiokia , Ĩkoniamu na Lisitela , ĩndĩ Mwĩai nĩwambonokisye kuma mathĩnanĩ asu onthe . 
Kwa w'o mũndũ ũla ũkwenda kwĩkala thayũ mũtheu wa kũmũĩkĩĩa Klĩsto Yesũ akathĩnw'a nĩ andũ , 
namo andũ ala athũku na akengani makaendeea kũthũka na kũthũkĩĩa , maikenga andũ angĩ namo maikengwa . 
Ĩndĩ ngalĩkonĩ ĩla yaku , endeea tũ na kũkwata momanyĩsyo ala wamanyĩiw'e , na ũyĩkaa ũndũ mekwasya wĩ na mũĩkĩĩo mũlũmu . Nĩwĩsĩ ala makũmanyĩisye momanyĩsyo asu naaũ ,
na nũlilikene kana kuma wĩ mũnini nũmanyĩĩtw'e Maandĩko Matheu , ala makũnengae ũĩ wa kũmanya ũndũ ũtonya kũkwata ũtangĩĩo , kwa nzĩa ya kũmũĩkĩĩa Klĩsto Yesũ . 
Maandĩko Matheu onthe maandĩkiwe ũtongoinĩ wa Ngai , na nĩmaĩlu kwa kũmanyĩsya ũla w'o , kũkany'a andũ , kumya andũ mavĩtyonĩ , na kũmanyĩsya andũ kwĩthĩwa na mwĩkalo mwaĩlu , 
nĩ kana mũndũ ũla ũthũkũmaa Ngai ethĩwe e mwĩanĩu vyũ , na eyũmbanĩtye nesa kwĩka maũndũ onthe ala maseo .
Mbee wa Ngai na mbee wa Klĩsto Yesũ , ũla ũkasilĩla ala me thayũ na ala akw'ũ , na nũndũ nĩwũkĩte ĩngĩ ta Mũsumbĩ nĩkwĩaĩa ũũ : 
Tavany'a Ũvoo Mũseo ; tavany'a na kĩthing'ĩĩsyo , kwĩ kũseo na kũte kũseo ; tũnga andũ nzĩanĩ kwa kũmony'a mavĩtyo moo ; kany'a na kũtaa andũ ; ĩthĩawa wĩ na wũmĩĩsyo mwingĩ yĩla ũũmanyĩsya . 
Ĩvinda nĩyũkĩte yĩla andũ matakethukĩĩsya ũmanyĩsyo ũla wa w'o , ĩndĩ makaatĩĩaa mawendi moo na kwĩmanthĩa amanyĩsya ma kũmamanyĩsya kĩla mo mekwenda kwĩw'a . 
Makatia ũla w'o na kwambĩĩa kwĩthukĩĩsya mbano sya mana . 
Ĩndĩ we ĩthĩawa na mosũanĩo maseo ; ũmĩĩasya yĩla wĩ mathĩnanĩ ; thũkũma ta mũnyaĩĩkya wa Ũvoo Mũseo , na kũtethya wĩa w'onthe ũla waĩlĩte kũtethw'a nĩ mũthũkũmi wa Ngai .
Ngalĩkonĩ ĩla yakwa nyie , saa nĩ mũviku wa thayũ wakwa kumw'a ta nthembo ; ĩvinda nĩ ĩviku yakwa nume kũũ ĩũlũ wa nthĩ . 
Nĩnũkitĩte kaũ ũla mũseo , nĩnĩsembete ngamina mũendo , na nĩnĩsũvĩĩte mũĩkĩĩo wakwa . 
Na yu nĩniĩwe ngovia ya ũsindi ya kwĩthĩwa mũlũngalu , ĩla Mwĩai , nake nĩ Mũsili ũla Mũlũngalu , wĩnenga Mũthenyanĩ wa Ũsilĩlo . Ti inyie nĩ nyioka ũkanenga , ĩndĩ o ta ũu nũkanenga onthe ala mamweteelaa me na mea oke ĩngĩ .
Tata ũndũ vatonyeka wũke kũũ nĩĩ mĩtũkĩ . 
Ndema nĩwakwatiwe nĩ wendi wa nthĩ , na andia nĩ nyioka athi naku Thesalonika . Keliseke nĩwaendie Kalatia , nake Tito athi Ndalamatia . 
No Lũka e weka nĩ nake kũũ . Manthana na Maliko na mũyũkany'a nake , nũndũ nũtonya kũndetheesya mũno nthĩnĩ wa ũthũkũmi .
Nĩnĩnatũmie Tikikasi Eveso . 
Wambĩĩa kũka , wĩndetee ngũa yakwa ya ĩũlũ ĩla natiĩie Kalivo kũu Tiloa ; o ta ũu wĩndetee mavuku o namo , na mũno mũno ala maseũvĩtw'e na kĩthuma . 
Alekisanda ũla mũndũ ũtuaa syũma nĩwambĩkie naĩ mũno ; Mwĩai akamũĩva kwĩanana na meko make . 
Ĩsũvĩane nake mũno , nũndũ nĩwakananĩasya na kũlea momanyĩsyo maitũ .
Vai mũndũ waandetheesya ĩvinda yakwa ya mbee vyũ ya kwĩtetea ; onthe nĩmangĩĩie . Ngai ndakaamatalĩle ĩvĩtyo ĩũlũ wa ũndũ ũsu ! 
Ĩndĩ Mwĩai nĩweethĩiwe vamwe nakwa , na anenga vinya ndavany'e ũtũmani w'onthe wa Ũvoo Mũseo , nĩ kana Andũ-ma-mbaĩ-ingĩ onthe mew'e . Kwoou nĩwambonokisye ndikatw'ĩĩwe kũawa . 
Mwĩai akambonokya kuma ũthũkunĩ w'onthe , na kũndwaa anzũvĩĩte nginya ngalike ũsumbĩnĩ wake wa ĩtunĩ . Kwake nĩkwĩthĩwe ũkumyo tene na tene ! Ameni .
Ngethesye Vilisila na Akwila na mũsyĩ w'onthe wa Onesivolasi . 
Elasitasi atiiwe Kolintho , nake Tilovimasi namũtia Mileto nũndũ aĩ mũwau . 
Kwa tata ũndũ vatonyeka wũke ĩvinda ya mbevo yĩtanavika . Eũmbũlũsi nĩwakũkethya e na Vundeni , na Linasi na Kĩlaũndiasi o vamwe na Aklĩsto ala angĩ onthe me kũũ .
Mwĩai nĩethĩwe naku . Mumo wa Ngai nĩwĩthĩwe nenyu inyw'onthe .
Tito
Kuma vala nĩĩ nyie Vaũlo , mũthũkũmi wa Ngai na mũtũmwa wa Yesũ Klĩsto . Nyie nĩnyuvĩtwe nĩtetheeasye andũ ala manyuvĩtwe nĩ Ngai , mongeleke kwĩthĩwa na mũĩkĩĩo mũlũmu na ũmanyi wa ũw'o wa Ngai . 
Mũĩkĩĩo na ũw'o ũũ syĩ na wĩkwatyo wa thayũ ũtathela . Ngai ũla ũtesa kũneena ũvũngũ , nĩwe wathanie myaka ya naku tene , 
na kwoou ĩvinda yĩla yaĩlĩte yavika , awumĩlya kwĩsĩla ũtũmaninĩ wa ndeto yake . Nanengiwe ũtũmani ũsu nĩũtavany'e kwĩanana na mwĩao wa Ngai Mũtangĩĩi waitũ .
Valũa ũũ wakwa nĩ kwaku we Tito , mwana wakwa wa w'o mũĩkĩĩonĩ ũla tũkwatanĩe . Mumo na mũuo nĩsyĩthĩwe naku kuma kwa Ngai Asa na Klĩsto Yesũ Mũtangĩĩi waitũ .
Nakũtiie Kĩlete nĩ kana wĩke maũndũ ala matialĩte , na ũinyuva atumĩa ma ĩkanisa nthĩnĩ wa kĩla ndũa , kwĩanana na ũndũ nakũtavisye .
Mũtumĩa no nginya ethĩwe atawetanĩw'a na ũndũ ũthũku , e mũũme wa kĩveti o kĩmwe , na syana syake no nginya ikethĩwa syĩ aĩkĩĩi , na itaweteka kwĩthĩwa na mwĩkalo mũthũku kana kwĩthĩwa mbaa matũ . 
Mũsyaĩĩsya wa ĩkanisa aũngamĩaa wĩa wa Ngai , na nĩwaĩlĩte kwĩthĩwa atawetanĩw'a na ũndũ mũthũku . Ndakethĩwe na mĩtavyo , kana mũndũ ũthataa mĩtũkĩ , mũthengi , mũndũ wa kaũ kana wĩ ĩtomo ya syĩndũ syeene .
Ĩndĩ ethĩwe endete andũ , na endete kwĩka maũndũ maseo , mũndũ wĩ wĩting'o , mũtheu ngoo , mũlũngalu , na wĩ mwĩkalo mũseo .
O ta ũu nĩethĩwe akwatĩte akalũmya ki ũtũmani ũla ũtonya kwĩtĩkĩlĩka na wosanaa na ũmanyĩsyo ũla wa w'o , nĩ kana ethĩwe atonya kũmanyĩsya angĩ ũmanyĩsyo ũsu wa w'o , na o ta ũu ayonany'a ĩvĩtyo ya ala mekũleana naw'o .
Ve aingĩ , na mũno mũno aĩkĩĩi kuma ũthaithinĩ wa Kĩyuti , mbaa matũ ala meũkenga andũ ala angĩ na ndeto syoo sya mana . 
Mavindĩthye nĩkwĩthĩwa nĩmeũvũavũany'a na kũvalaany'a ngwatanĩo ya aĩkĩĩi kwa kũmanyĩsya kĩla mataĩlĩte kũmanyĩsya , na meĩka ũu me na kĩeleelo kĩthũku kya kwĩanĩsya mawendi moo . 
O na mwathani ũmwe woo mbene nĩwaisye atĩĩ , “Andũ ma Kĩlete mavinda onthe maneenaa ũvũngũ ; mailyĩ ta nyamũ mbai na nĩ andũ atulu na me ĩtomo .” 
Ũkũsĩ ũsu nĩ wa w'o . Kwoou makany'e mũno , nĩ kana methĩwe na mũĩkĩĩo ũla waĩlĩte , 
vandũ va kũatĩĩaa mbano sya mana sya Ayuti , na mĩao yumanĩte na andũ ala maleete ũla w'o .
Kĩla kĩndũ nĩ kĩtheu kwa andũ ala atheu ngoo , ĩndĩ vai kĩndũ kĩtheu kwa ala avuku ngoonĩ na mataĩkĩĩaa , nũndũ ilĩko syoo na wasya woo wa ngoo nĩmbukye .
Andũ ma mũthemba ũsu maasya nĩmamwĩsĩ Ngai , ĩndĩ meko moo nĩmaleanĩte na ũu . Nĩ andũ ma kĩmena matendeka , na mbaa matũ itatonya kwĩka ũndũ o na wĩva mũseo .
Ĩndĩ we waĩlĩte kũmanyĩsya maũndũ ala mosanaa na ũmanyĩsyo ũla wa w'o . 
Manyĩsya atumĩa methĩwe na wĩting'o , ma kwĩkwatw'a , na me na mosũanĩo maseo ; methĩwe andũ ma w'o mũĩkĩĩonĩ , wendonĩ na wũmĩĩsyonĩ . 
O ta ũu manyĩsya aka ala akũũ kwĩthĩwa na mwĩkalo ũla waĩlĩte . Maikethĩwe andũ ma nzukũ kana athengi . Nĩmamanyĩasye maũndũ ala maĩlĩte . 
Nĩvo ĩndĩ meĩthĩwa matonya kũmanyĩsya aka ma mũika kwenda aamũũme na syana syoo , 
kwĩthĩwa me na wĩting'o , ũtheu wa ngoo , na kwĩthĩwa aka aseo ma mũsyĩ , me tei na menyivĩasya aũme moo , nĩ kana mũndũ o na wĩva ndakaneene ndeto nthũku ĩũlũ wa ndeto ya Ngai .
O ta ũu thangaasya anake methĩwe na mwĩkalo mũseo . 
Maũndũnĩ onthe waĩlĩte kwĩthĩwa we mwene wĩ ngelekany'o nzeo nthĩnĩ wa mwĩkalo waku . Kũmanyĩsyanĩ kwaku onany'a ũima , na ndũkethĩwe na ngũĩ .
Neenaa ndeto syĩ kĩtumi ila itatonya kumw'a ĩvĩtyo , nĩ kana amaitha maku makwatwe nĩ nthoni , nũndũ wa kwaĩwa nĩ ũndũ o na wĩva mũthũku maneena ĩũlũ waitũ .
Na o ta ũu manyĩsya athũkũmi menyivĩasye anene moo , mamathũkũmae nesa mate kũmatũngĩthya , 
kana kũmoyĩa . Ĩndĩ methĩwe me aĩkĩĩku maũndũnĩ onthe , nĩ kana ũmanyĩsyo ĩũlũ wa Ngai Mũtangĩĩi waitũ , wĩthĩwe wĩ wa kwendeesya .
Nũndũ Ngai nũvuanĩtye mumo wake , nĩ kana andũ onthe makwate ũtangĩĩo . 
Mumo ũsu nũtũtonyethasya kũtiana na mwĩkalo ũte na ũtheu wa Ngai , na mawendi ma maũndũ ma kũũ nthĩ , na kwĩthĩwa na mwĩkalo wĩ na wĩting'o , mũlũngalu , na wa kũmũkĩa Ngai twĩ kũũ ĩũlũ wa nthĩ . 
Tũendeeaa na kweteela kĩla tũtũaa twĩkwatĩtye , nakyo nĩ kũsyoka ĩngĩ na ũkumyo kwa Ngai waitũ mũnene , nake nĩ mũtangĩĩi Yesũ Klĩsto .
Nĩweeyumisye mwene kwondũ witũ , atwovosye kuma mothũkunĩ onthe , na kũtũthesya atũtw'e andũ make ala menenganĩte kwĩkaa ũlũngalu .
Manyĩsya maũndũ asu na ũitũmĩa ũkũmũ w'onthe yĩla ũũthangaasya na kũkany'a andũ . Ndũketĩkĩle mũndũ o na wĩva akũvũthye .
Lilikany'a andũ menyivĩasye anene na ala me na ũkũmũ , o vamwe na kũmew'aa , meyũmbanĩtye kwĩka maũndũ ala maĩlĩte . 
Matavye maikaneenee mũndũ o na wĩva ndeto nthũku , ĩndĩ methĩwe me auu na me avoo , na mavinda onthe mayĩthĩawa me na veva wa wĩnyivyo kwa andũ onthe . 
Nĩkwĩthĩwa navu mbeenĩ o naitũ twaĩ atumanu , mbaa matũ , na tũkakengwa . Twaĩ ngombo sya mawendi mathũku , na motanu ma nthĩ ma kĩla mũthemba . Twekalaa mwĩkalo mũthũku na twaĩ na kĩwĩu ; tũkamenwa nĩ andũ naitũ tũkamenana . 
Ĩndĩ yĩla Ngai Mũtangĩĩi waitũ woonanisye tei na wendo wake kwitũ , 
nĩtwatangĩĩiwe . Ndaatũtangĩĩa nũndũ wa meko maseo o na meva ala tweekĩte , ĩndĩ nĩ kwondũ wa tei wake mwene , kwĩsĩla kwa Veva Mũtheu , ũla ũtũtusaa ũsyao mweũ na kũtũnenga mwĩkalo mweũ kwa kũthesya ngoo sitũ . 
Ngai nĩwatusũisye na Veva Mũtheu kwĩsĩla kwa Yesũ Klĩsto Mũtangĩĩi waitũ , 
nĩ kana kwĩsĩla mumonĩ wa Klĩsto tũtuwe alũngalu , na kũkwata thayũ wa tene na tene ũla nĩw'o wĩkwatyo witũ .
Ndeto isu nĩ sya w'o vyũ . Nĩenda ũneene maũndũ asu na vinya mũno , nĩ kana ala mamũĩkĩĩa Ngai menengane ĩvinda yonthe kwĩka maũndũ maseo , ala nĩmaĩlĩte na ma kũtethya andũ onthe . 
Ĩndĩ ĩvathane na ngananĩo , ngewa ĩũlũ wa mosyaanĩo ma andũ ; kũemanwa na kũtetany'a ĩũlũ wa Mĩao ya Mwose , nĩkwĩthĩwa maũndũ ma mũthemba ũsu mai na ũtethyo na nĩ ma mana .
Mũndũ wa kĩthokoo wamũkany'a ĩvinda yĩmwe kana kelĩ , ekana nake . 
We nĩwĩsĩ kana mũndũ wa mũthemba ũsu nũtiĩte nzĩa , na naĩ syake nĩsyonanasya kana we nĩ mũvĩtany'a .
Yĩla nĩtũma Alitemasi kana Tikikasi kwaku , wĩtata mũno wũke Nikovolisi kũla nĩĩthĩwa , nũndũ nĩvangĩte kwĩkala kũu ĩvinda ya mbevo . 
Tata ũndũ vatonyeka ũtetheesye Nzenasi , ũla mũsili wa makoani , vamwe na Avolo mambĩĩe kyalo kyoo , na ũisisya nĩ kana methĩwe na syĩndũ syonthe ila me na vata nasyo . 
Andũ maitũ maĩlĩte kwĩmanyĩsya kwĩka maũndũ maseo , nĩ kana matetheeasye kũla kwĩ mavata ma w'o , na ti kwĩkalaa mana .
Andũ onthe ala me vamwe nakw'a kũũ nĩmakũkethya . Tũkethesye anyanyae maitũ onthe ala twĩ ma mũĩkĩĩo ũmwe .
Mumo wa Ngai nĩwĩthĩwe nenyu inyw'onthe .
Vilemoni
Kuma vala nĩĩ nyie Vaũlo , ũla nĩ yela kwondũ wa kũthũkũma Klĩsto Yesũ , na kuma kwa mwana-a-asa waitũ Timotheo . Valũa ũũ nĩ kwaku we Vilemoni mũnyanyae waitũ , ũla tũtethasya wĩa ĩmwe , 
na kwa ĩkanisa yĩla yũmbanĩaa nyũmba kwaku , na kwa mwĩĩtu-a-asa waitũ Avia , o vamwe na Akivasi ũla wũkitĩaa Ũvoo Mũseo ĩmwe naitũ .
Mumo na mũuo nĩsyĩthĩwe nenyu kuma kwa Ngai Asa , na kwa Mwĩai Yesũ Klĩsto .
Mwana-a-asa Vilemoni , kĩla ĩvinda ngũvoya nĩngũvoyeaa na kũtũngĩa Ngai wakwa mũvea , 
nũndũ nĩnĩw'aa ũvoo wa wendo waku kwa aĩkĩĩi onthe , na mũĩkĩĩo waku nthĩnĩ wa Mwĩai Yesũ . 
Nĩvoya mũamba waku naitũ ta twĩ aĩkĩĩi , ũkũtonyethye kũmanya mbee na mbee , moathimo onthe ala tũkwataa nthĩnĩ wa Klĩsto .
Mwana-a-asa mwendwa , wendo waku nũndanĩthĩtye mũno na ũkanthangaasya vanene , nĩkwĩthĩwa nũvuũkĩtye ngoo sya aĩkĩĩi onthe .
Kwoou o na kau nĩ na ũkũmbaũ w'onthe nthĩnĩ wa Klĩsto , wa kũkwĩaĩa wĩke kĩla waĩlĩte kwĩka , 
nĩĩka ũkwĩsũva wĩke ũu kumana na wendo . Nyie Vaũlo mũtũmwa wa Klĩsto Yesũ , ũla yu nĩ yela kwondũ wa kũmũthũkũma , 
nĩngũkwĩsũva kwondũ wa Onesimasi mwana wakwa , ũla nĩnatw'ĩkie ĩthe wake wa kĩ-veva nĩ vaa yela . 
Navu ĩtina ndanaĩ akũuna na kĩndũ , ĩndĩ yu e na ũuno mũnene kwaku na kwakwa .
Nĩngũmũtũma asyoke kwaku yu , nake nĩmwendete mũno . 
Nĩĩ nenda kwĩkala nake kũũ andetheeasye vandũ vaku , ĩvindanĩ yĩĩ nĩ yela kwondũ wa Ũvoo Mũseo . 
Ĩndĩ nonie ti ũseo kwĩka kĩndũ tũtew'anĩte , nĩ kana kũndethya kwaku kũikethĩwe kumanĩte na kũingĩĩw'a , ĩndĩ kwĩthĩwe kumanĩte na ngenda yaku mwene .
Kĩu no kwĩthĩwa nokyo kĩtumi Onesimasi wambie kũtaanĩw'a naku kwa kavinda , nĩ kana ũtonye kwĩthĩwa nake ĩngĩ tene na tene . 
We yu tyo ngombo , e ĩũlũ wa ngombo : Nĩ mwana-a-asa wendekete nthĩnĩ wa Klĩsto . E vata mũno kwakwa , ĩndĩ mũno mbee kwaku ta mũndũ na ta mwana-a-asa nthĩnĩ wa Mwĩai .
Kwoou ethĩwa ũmbosaa ta tũkwatanĩĩte ũthũkũmi , mũthokye ĩngĩ o ũndũ ũtonya kũnthokya . 
Ethĩwa nĩwakũvĩtĩisye kwa ũndũ o na wĩva , kana e na thiĩ naku , andĩka ta thiĩ wakwa . 
Yu vaa nĩkũandĩkĩa na kw'oko kwakwa mwene : Nyie Vaũlo ngakũĩva ! (Ĩndĩ lilikana kana we wĩ thiĩ nakwa wa thayũ waku mwene .) 
Kwoou mwana-a-asa , mbĩke nesa ũndũnĩ ũsu kwondũ wa Mwĩai , mbuũkye ngoo ta nĩ mwana-a-au nthĩnĩ wa Klĩsto .
Nĩnĩsĩ wĩ mwĩwi , na kwoou nĩkũandĩkĩa nĩsĩ nesa kana nũkwĩka o na mbee wa kĩla ngũkũlĩtye . 
Ũndũ ũngĩ : Nĩngũũkũlya ũnzeũvĩsye vandũ va kwĩkala , nũndũ nĩngwĩkwatya kana kwondũ wa mboya syenyu Ngai akandũnga kwenyu ĩngĩ .
Nĩwakethw'a nĩ Evavulasi , ũla twovetwe ĩmwe kwondũ wa kwĩthĩwa twĩ mũamba na Klĩsto Yesũ . 
O ta ũu Maliko , Alisitaliko , Ndemasi , na Lũka , ala ndethasya wĩa namo nĩmakũkethya .
Mumo wa Mwĩai Yesũ Klĩsto nĩwĩthĩwe nenyu inyw'onthe .
Aevelania
Naku tene Ngai nĩwaneenie na aaũmae maitũ mavinda maingĩ kwa nzĩa syĩ kĩvathũkany'o kwĩsĩla kwa athani . 
Ĩndĩ ĩvindanĩ yĩĩ ya mũthya aneenete naitũ kwĩsĩla kwa Mwana wake . Mwana ũsu nĩwe ũla kwĩsĩla kwake Ngai woombie syĩndũ syonthe na amũnyuva ethĩwe mwene wa syĩndũ syonthe .
Nĩwe wonanasya kyeni kya ũkumyo wa Ngai , na nĩwe ũvw'ana vyũ ũndũ Ngai ũilyĩ . Nũkwatĩĩe nthĩ yonthe na ndeto yake yĩ ũtonyi . Amina kũete ũekeo kwondũ wa naĩ sya andũ , nĩwekalile nthĩ ĩtunĩ ngalĩko ya kw'oko kwa aũme kwa Ngai Mwene Ũtonyi W'onthe .
Mwana ũsu nĩ mũnene mũno kwĩ alaĩka , o ũndũ ĩsyĩtwa yĩla ũnengetwe nĩ Ngai yĩvĩtũkĩte masyĩtwa moo . 
Nĩkwĩthĩwa Ngai ndaatavya ũmwe wa alaĩka make akamwĩa , “We wĩ Mwana wakwa ; ũmũnthĩ nĩnatw'ĩka Ĩthe waku .” O na Ngai ndaaneena ĩũlũ wa ũmwe woo akasya , “Ngatw'ĩka Ĩthe wake , nake akatw'ĩka Mwana wakwa .”
Ĩndĩ Ngai aimũtũma Mwana wake kũũ nthĩ , ũla nĩ mũsyawa wa mbee aisye , “Alaĩka makwa onthe nĩmamũthaithae .”
Ngai aineena ĩũlũ wa alaĩka nĩwaisye , “Nĩndw'ĩkĩthasya alaĩka makwa kĩseve , na athũkũmi makwa mũĩ sya mwaki .”
Ĩndĩ Ngai aneenete ĩũlũ wa Mwana wake akasya , “Ũsumbĩ waku we Ngai nĩ wa tene na tene ! Ũsumbĩkaa andũ maku na ũw'o .
We wendete ũlũngalu na nũmenete ũthũku . Kĩu nĩkyo kĩtumi nyie Ngai waku ngũnyuvĩte , na ngakũnenga ũtanu mwingĩ kũthonoka ũla nĩnengete ala matindanasya naku .”
O ĩngĩ nĩwaĩtye , “We Mwĩai mwambĩlĩĩlyonĩ nue woombie nthĩ , na matu o namo nĩ wĩa wa moko maku .
Syo ikathela , ĩndĩ we wĩkalaa tene na tene ; syonthe ikakũa ta ngũa .
Ũkaikũnza ta kanzũ , na ikaalyũka ta ngũa . Ĩndĩ we ndũalyũkaa , na we ndũkakw'a o na ĩndĩĩ .”
Ngai ndaatavya ũmwe wa alaĩka make akamwĩa , “Ĩkala nthĩ ngalĩko ya kw'oko kwakwa kwa aũme , kũvika yĩla nĩmaia amaitha maku ungu wa ũtonyi waku .”
Alaĩka mo no maveva matũmawa nĩ Ngai makatetheesye andũ ala meteelete kũtangĩĩwa .
Kwondũ wa ũu nĩtwaĩlĩtwe nĩ kũkwata na kĩthito maũndũ ala twataviw'e , nĩ kana tũikaaĩse kũtiana namo . 
Ũtũmani ũla waetewe aaũmae maitũ nĩ alaĩka nĩwoonaniw'e kwĩthĩwa wa w'o , na mũndũ o na wĩva ũla ũtaaũatĩĩa kana waleanile naw'o nĩwakwatie ũsilĩlo ũla ũmwaĩlĩte . 
Kwoou ithyĩ tũkavonoka ata ethĩwa tũkaleana na ũtangĩĩo ũũ ũnenevete ũu ? Ũtangĩĩo ũsu wambie kũtavanw'a mbee nĩ Mwĩai mwene , na andũ onthe ala mawĩwie matũĩkĩĩthya kana nĩ wa w'o . 
Ngai o nake nĩwaũĩkĩĩthisye kwĩthĩwa wa w'o kwa kwĩka syama , maũndũ ma kũseng'ya , na mawonany'o ma mĩthemba mingĩ , na kwa kũnenga andũ mĩthĩnzĩo ya Veva Mũtheu kwĩanana na kwenda kwake .
Ngai ndaatw'a alaĩka kwĩthĩwa anene ma nthĩ ĩla yũkĩte , ĩla tũũneena ĩũlũ wayo . 
Vandũ va ũu , ve vandũ Maandĩkonĩ Matheu vaĩtye : “Mũndũ nĩ kyaũ we Ngai ũtinde ũisũanĩa ĩũlũ wake ; o mũndũ ũtinde ũithĩnĩka nũndũ wake ?
Nĩwamũtwie mũnini kwĩ alaĩka vandũ va ĩvinda , nayu nũmũnengete ũkumyo na ndaĩa ,
wamũtw'a mũnene wa syĩndũ syonthe .” Ngai nĩwaiie syĩndũ syonthe ungu wa mũndũ , na vai kĩndũ kyaatiwa kĩte ungu wa mũndũ . Ĩndĩ o na kũilyĩ ũu , tũyonaa mũndũ asumbĩkĩte ĩũlũ wa syĩndũ syonthe . 
Ĩndĩ nĩtũũmwona Yesũ ũla kwa kavinda waninĩviw'e kwĩ alaĩka , nĩ kana kumana na mumo wa Ngai akw'e kwondũ wa kĩla mũndũ . Yu nũnengetwe ũkumyo na ndaĩa nũndũ wa kĩkw'ũ kĩla wakwie . 
Waĩ ũndũ waĩlu kwa Ngai ũla woombie syĩndũ syonthe na syĩ vo kwondũ wake , kũmũtw'a Yesũ kwĩthĩwa mwĩanĩu kwĩsĩla mathĩnanĩ , nĩ kana aete syana mbingĩ ũkumyonĩ wake . Nĩkwĩthĩwa Yesũ nĩwe ũtumaa ikwata ũtangĩĩo .
We ũla ũtheasya andũ naĩ syoo , o vamwe na asu matw'ĩtwe atheu , nĩ ma Ĩthe ũmwe . Kĩu nĩkyo kĩtumi Yesũ ũtew'aa nthoni aimeta ana-a-ĩthe make . 
Nĩwamwĩie Ngai atĩĩ , “Ngatavany'a ĩsyĩtwa yaku kwa ana-a-asa makwa , na ngakũkathaa kũla mombanĩe .”
O ĩngĩ nĩwaisye , “Ngamwĩkwatya Ngai .” O na ĩngĩ asya , “Nyie nĩ vaa na syana ila Ngai ũnengete .”
Nayu nũndũ isu ũkwĩta syana nĩ andũ me na mwĩĩ na nthakame , Yesũ o nake nĩwatw'ĩkie mũndũ ta mo . Eekie ũu nĩ kana kwa kũkw'a kwake , atonye kwananga ũtonyi wa ũla wũaa , nake nĩ Satani , 
na ayovosya onthe ala matwĩe matukũ onthe me ngombo nũndũ wa kũkĩa kĩkw'ũ . 
Kwa w'o Yesũ ndaaũka kũtethya alaĩka ; ookie kũtethya nzyawa sya Avalaamu . 
Kĩu nĩkyo kĩtumi waĩ avw'ananw'e na ana-a-ĩthe make maũndũnĩ onthe , nĩ kana atw'ĩke Mũthembi ũla Mũnene wĩ tei na wa kũĩkĩĩwa nthĩnĩ wa kũmũthũkũma Ngai , eyumye nthembo nĩ kana andũ matonye kũekewa naĩ syoo . 
Nayu kwa kwĩthĩwa nĩwatatiwe na athĩnw'a , nũtonya kũmatetheesya ala matatawa .
Mbaitũ andũ ma Ngai na mwĩtĩtwe nĩ Ngai , kwa sũanĩai ĩũlũ wa Yesũ , ũla watũmiwe nĩ Ngai kwĩthĩwa Mũthembi ũla Mũnene nake nĩwe tũĩkĩĩaa . 
We aĩ mũĩkĩĩku kwa Ngai ũla wamũnyuvie , o ũndũ Mwose waĩ mũĩkĩĩku nthĩnĩ wa kũthũkũma Ngai na andũ make . 
Ĩndĩ Yesũ e na ndaĩa nene kwĩ Mwose o ũndũ mũndũ ũla wakaa nyũmba wĩ nguma kwĩ nyũmba ĩla waaka . 
Kĩla nyũmba kwa w'o yĩthĩawa yakĩtwe nĩ mũndũ , ĩndĩ Ngai nĩwe wakĩte syĩndũ syonthe .
Mwose nthĩnĩ wa kũmũthũkũma Ngai na andũ make aĩ mũĩkĩĩku ta mũthũkũmi , aiweta ĩũlũ wa maũndũ ala Ngai wĩneena ĩtina . 
Ĩndĩ Klĩsto ta Mwana nĩ mũĩkĩĩku ũthũkũminĩ wake kwa andũ ma Ngai . Nithyĩ andũ make ethĩwa nĩtũkũendeea kwĩthĩwa na ũkũmbaũ na kũlea kũkw'a ngoo .
Kwoou ĩndĩ o tondũ Veva Mũtheu waĩtye , “Ũmũnthĩ mweew'a wasya wa Ngai ,
mũikomye ngoo syenyu ũndũ aaũmae menyu meekie yĩla maleanile na Ngai , ĩvinda yĩla mamũtatie weũnĩ .
Nĩmamũtatie Ngai , namo moona mawĩa make vandũ va myaka mĩongo ĩna .
Kwondũ wa ũu Ngai nĩwathatiw'e mũno nĩmo na asya , ‘Andũ aa mavinda onthe nĩ mbaa matũ , na mainamba kũmanya kwenda kwakwa .’
Kwoou nthĩnĩ wa ũthatu wake eevĩta asya , ‘Maikaalika nthĩ ĩla ngamanengea ũthũmũo !’ ”
Mbaitũ ĩsũvĩei vaikese kwĩthĩwa ũmwe wenyu wĩ na ngoo nthũku ĩtekũĩkĩĩa , ĩkatuma atiana na Ngai ũla wĩ thayũ . 
Vandũ va ũu , thangaany'ai kĩla mũthenya ũmwe kwa ũla ũngĩ , ĩvindanĩ yonthe yĩla ndeto ĩno , “Ũmũnthĩ ,” ĩwetetwe Maandĩkonĩ Matheu ĩtũkonetye , nĩ kana vaikethĩwe ũmwe wenyu ũkengwa nĩ naĩ akomya ngoo . 
Nĩkwĩthĩwa twĩ mũamba na Klĩsto , ethĩwa twĩlũma nginya mũthya mũĩkĩĩonĩ ũla twaĩ naw'o kuma mwambĩĩonĩ . 
Kĩu nĩkyo kĩtumi Maandĩko Matheu maĩtye , “Ũmũnthĩ mweew'a wasya wa Ngai , mũikomye ngoo syenyu ũndũ aaũmae menyu meekie yĩla maleanile na Ngai !”
Mo naaũ ala meewie wasya wa Ngai na maleana nake ? Tyo andũ ala maumiw'e Misili nĩ Mwose ? 
Namo ala mathatisye Ngai vandũ va myaka mĩongo ĩna naaũ ? 
Na ala Ngai weevĩtie asya maikaalika nthĩ ĩla ngamanengea ũthũmũo naaũ ? Ti ala maleanile nake ? 
Kwoou nĩtũkwona kana andũ asu maemie kũlika kũu nũndũ wa kũlea kũĩkĩĩa kwoo .
Nayu nũndũ watho wa kũlika vandũ vau va ũthũmũo wĩ o vo , sisyai vaikese kwĩthĩwa ũmwe wenyu ũemwa nĩ kũlika vandũ vau . 
Nĩkwĩthĩwa ithyĩ nĩtwataviw'e Ũvoo Mũseo o ta mo , ĩndĩ mo mataviw'e Ũvoo na ndwaamatethya , nũndũ mayaawosa na mũĩkĩĩo . 
Ithyĩ ala tũĩkĩĩaa nĩtũlikaa vandũnĩ vau va ũthũmũo . O tondũ Ngai waĩtye , “Nthĩnĩ wa ũthatu wakwa nĩneevĩtie nasya , ‘Maikaalika nthĩ ĩla ngamanengea ũthũmũo !’ ” Ngai aneenie ũu o na kau wĩa wake waĩ wathelile kuma mwambĩlĩĩlyonĩ wa nthĩ .
Ndeto isu nineenetwe vandũ vangĩ nthĩnĩ wa Maandĩko Matheu ĩũlũ wa mũthenya wa mũonza vala vaĩtye , “Mũthenya wa mũonza Ngai nĩwathũmũie atia mawĩa make onthe .”
O ĩngĩ vandũ vau nĩvaĩtye , “Maikaalika nthĩ ĩla ngamanengea ũthũmũo .” 
Watho wa kũlika vandũnĩ vau va ũthũmũo o nayu wĩ o vo kwa andũ amwe , nũndũ ala mambie kũtavw'a Ũvoo ũsu Mũseo navu mbeenĩ , nĩmaemiwe nĩ kũlika nũndũ wa kũlea kũĩkĩĩa kwoo . 
Kwoou Ngai nĩwavangie mũthenya ũngĩ ũkwĩtwa , “Ũmũnthĩ ,” ũla ĩtina wa matukũ maingĩ waneenie ĩũlũ waw'o kwĩsĩla kwa Ndeviti , na ndeto sya Maandĩko Matheu iwetiwe navu mbeenĩ ikwasya , “Ũmũnthĩ mweew'a wasya wa Ngai , mũikomye ngoo syenyu .”
Kethĩwa Yosua nĩwanengie andũ ũthũmũo ũla wathanĩtwe , Ngai ndethĩwa aaneena ĩũlũ wa mũthenya ũngĩ . 
Kwoou no kũkethĩwa ũthũmũo kwa andũ ma Ngai , o tondũ Ngai wathũmũie mũthenya wa mũonza .
Mũndũ ũla walika vandũnĩ vau va ũthũmũo wa Ngai , athũmũaa ĩtina wa kũmina wĩa wake , o tondũ Ngai wathũmũie amina wĩa wake . 
Kwoou nĩtũtatei na vinya tũlike vandũnĩ vau va ũthũmũo , nĩ kana vaikethĩwe ũmwe waitũ ũlea kũlika ta mo nũndũ wa kũlea kũĩkĩĩa .
Ndeto ya Ngai yĩ thayũ na yĩ ũtonyi ; nĩ mbũĩ kũte ũvyũ mũĩ ngalĩko syelĩ . Ĩtonyaa ĩkathi kũaany'a thayũ na veva , malenyũ na mũthungo , na nĩmanyaa mĩtũkĩ mawendi na mosũanĩo ma ngoo sitũ . 
Vai kĩndũ nthĩnĩ wa syũmbe syonthe kĩvithĩte methonĩ ma Ngai . Kĩla kĩndũ nĩkĩvuany'e na kĩ ũtheinĩ methonĩ make , nake nĩwe kwake tũkaumya ũtalo wa maũndũ ala tweekie .
Yu twĩ na Mũthembi Mũnene vyũ ũla waendie ĩtunĩ , nake nĩ Yesũ Mwana wa Ngai , na kwoou nĩtwĩkalei tũlũmĩtye mũĩkĩĩo ũla tũkũsĩĩaa . 
Mũthembi ũsu waitũ Mũnene ti wa mũthemba ũla ũtatwĩw'ĩa tei mawonzunĩ maitũ ; we nĩwatatiwe maũndũnĩ onthe o ũndũ tũtatawa , ĩndĩ ndaaĩka naĩ . 
Kwoou nĩtũthengee kĩvĩla kya kĩ-ũsumbĩ kya Ngai vala ve mumo tũte na w'ĩa , nĩ kana twĩw'ĩwe tei na kũnengwa mumo wa kũtũtetheesya ĩvinda ya vata .
Kĩla Mũthembi Mũnene anyuvawa kuma andũnĩ , na kwiwa athũkũmae Ngai vandũ voo maũndũnĩ ala mamũkonetye Ngai , aumasye syĩndũ na nthembo kwondũ wa naĩ . 
Na nũndũ we mwene e mawonzu ala make , nũtonya kũmĩanĩsya na andũ ala matesĩ na mekaa naĩ .
Na nũndũ wa kwĩthĩwa nĩ mwonzu , nĩwaĩlĩte kumya nthembo kwondũ wa naĩ syake mwene , o ayumya kwondũ wa naĩ sya andũ ala angĩ .
Vai mũndũ ũtonya kwĩtw'ĩkĩthya we mwene Mũthembi Mũnene ; mũndũ etawa nĩ Ngai atw'ĩke Mũthembi Mũnene o tondũ Alũni weetiwe .
Kwoou Klĩsto o nake ndaaĩnenevya we mwene aketw'ĩkĩthya Mũthembi Mũnene . Anyuviwe nĩ Ngai ũla wamwĩie , “We wĩ Mwana wakwa , ũmũnthĩ nĩnatw'ĩka Ĩthe waku .”
O ta ũu nũneenete vandũ vangĩ akasya , “We wĩ mũthembi wa tene na tene , o tondũ Melikisendeki wailyĩ .”
Ĩvinda ya thayũ wake kũũ nthĩ , Yesũ nĩwavoyie na kĩthing'ĩĩsyo kwa Ngai ũla ũtonya kũmũvonokya kuma kĩkw'ũnĩ ; avoyie na wasya mũnene o vamwe na kũĩa , nake Ngai amũsũngĩa nũndũ wa wĩnyivyo wake wĩ ndaĩa kwa Ngai .
Ĩndĩ o na kau aĩ Mwana wa Ngai , nĩweethĩiwe e mwĩwi kwĩsĩla mathĩnanĩ . 
Amina kwĩanĩĩsya kĩla waĩ eke kyonthe , nĩwatw'ĩkie yu nũtonya kũtangĩĩa tene na tene andũ ala mamwĩw'aa , 
nake Ngai amũtw'a Mũthembi Mũnene o tondũ Melikisendeki wailyĩ .
Twĩ na maũndũ maingĩ ma kũneena ũndũnĩ ũũ , ĩndĩ ve na vinya kũmũelesya nũndũ mũeleawa kavola .
Yu mwaĩlĩte kwĩthĩwa mũtw'ĩkĩte amanyĩsya , ĩndĩ o na yu mwĩ na vata wa kũmanyĩw'a ĩngĩ nĩ mũndũ momanyĩsyo ma mbee ma ũvoo wa Ngai . Mwĩenda o ĩia vandũ va lĩu mũmũ ! 
Mũndũ ũla ũnyusaa ĩia ta yo lĩu wake ethĩawa e o kana , ndesĩ ũlũngalu nĩ kyaũ . 
Ĩndĩ lĩu mũmũ nĩ wa andũ aima , ala kwa kũtũmĩa kĩlĩko , nĩmatonya kũvathũkany'a ũseo na ũthũku .
Kwoou nĩtumei vau va momanyĩsyo o ala twamanyĩaw'a ma mbee ĩũlũ wa Klĩsto , tũthi na mbee tũkavikĩe maũndũ ma ũima . Tũyaĩlĩte kũtindĩa kũsyokea momanyĩsyo o ala ma mbee , ma kũtiana na meko ala matũlikasya kĩkw'ũnĩ na ũndũ twaĩlĩte kũmũĩkĩĩa Ngai ; 
momanyĩsyo ĩũlũ wa ũvatiso , kwilĩĩlwa moko , ũthayũũkyo wa akw'ũ na ũsilĩlo wa tene na tene . 
Nĩtwaĩlĩte kũthi na mbee , na nĩtũkwĩka ũu ethĩwa nĩkw'o kwenda kwa Ngai .
Kũtonyeka ata kwa andũ maumie mũĩkĩĩonĩ woo kũtũngwa nthĩnĩ waw'o ĩngĩ ? Maĩ nthĩnĩ wa kyeni kya Ngai , nĩmasamie mũthĩnzĩo wa ĩtunĩ , na kũkwata Veva Mũtheu .
O ta ũu nĩmasamie ũseo wa ndeto ya Ngai , na mavinya ma nthĩ nzaũ ĩla yũkĩte .
Ethĩwa ĩndĩ nĩmaumĩte mũĩkĩĩonĩ woo , ũkeethĩwa wĩ ũndũ ũtatonyeka kũmatũnga mũĩkĩĩonĩ , nĩkwĩthĩwa memwamba o ĩngĩ Mwana wa Ngai na kũmwĩkĩĩthya nthoni andũnĩ .
Ngai nũathimaa nthĩ ĩla ĩnyusaa kĩw'ũ kya mbua ĩla yuaa , na ĩimesya mĩmea ĩla ĩtonya kũĩwa nĩ andũ ala maĩmĩwe nthĩ ĩsu . 
Ĩndĩ nthĩ ĩla ĩmeasya mĩtĩ ya mĩw'a na ikuthu nĩ ya mana na yĩthĩawa mũisyonĩ wa kũumanĩwa nĩ Ngai . Mũminũkĩlyo wayo nĩ kũvĩvw'a na mwaki .
Ĩndĩ o na mweew'a tũineena mũthemba ũũ endwa maitũ , twĩ na mũĩkĩĩo mũlũmu kana mũkakwata maũndũ maseo mbeange , ala memũetee ũtangĩĩo . 
Ngai ekaa ũla waĩlu ; ndakolwa nĩ wĩa ũla mwatethisye , na wendo ũla mwoonanisye kwondũ wake nthĩnĩ wa kũmatetheesya aĩkĩĩi ala angĩ , na o na yu mũendeeaa kũmatethya . 
Twĩenda kĩla ũmwe wenyu aendee na kĩthing'ĩĩsyo kĩu kũvika mũminũkĩlyo , nĩ kana maũndũ ala mwĩkwatasya matonye kwĩanĩa . 
Tũikwenda mwĩthĩwe mwĩ atulu ; twĩenda mũatĩĩe ngelekany'o ya ala kwondũ wa mũĩkĩĩo na wũmĩĩsyo makwataa kĩla Ngai wathanĩte .
Yĩla Ngai wamwathie Avalaamu kĩndũ , nĩweevĩtie kana akeanĩsya . Nayu nũndũ vayaĩ kĩndũ kĩngĩ kĩnene kwĩ we ũtonya kwĩvĩta nakyo , Ngai eevĩtie na ĩsyĩtwa yake mwene . 
Nĩwaisye atĩĩ , “Nyie kwa w'o ngakũathima na ngakũnenga kwĩthĩwa na nzyawa mbingĩ .” 
Avalaamu nĩweeteelile na wũmĩĩsyo na akwata kĩla Ngai wamwathie . 
Yĩla andũ mekwĩvĩta , mevĩtaa na kĩndũ kĩnene kwĩ mo . Wĩvĩto ũsu ũĩkĩĩthasya kana kĩla kĩũneenwa nĩ kya w'o , na nũminaa ngananĩo syonthe . 
Kwoou Ngai nĩwaĩkĩĩthisye kwa kwĩvĩta , nĩ kana onany'e vyũ kwa ala maĩ makwate kĩla wathanie , kana ndakaalyũla mĩvango yake . 
Ngai eekie ũu nĩ kana kwa syĩndũ ilĩ itatonya kũalyũka , na Ngai ũtatonya kũkengana ĩũlũ wasyo , ithyĩ ala twasembie tũkevithe kwake , tũtonye kũthangaaw'a mũno kũlũma wĩkwatyonĩ ũla wiĩtwe mbee waitũ . 
Twĩ na wĩkwatyo ũsu ta w'o nanga ya mathayũ maitũ . Nĩ mũlũmu , ndũkũĩka , na ũlikĩte ũkavika vala Vandũ Vatheu ĩtunĩ , 
vala Yesũ waendie mbee waitũ na kwondũ witũ . Atw'ĩkĩte Mũthembi ũla Mũnene wa tene na tene o tondũ Melikisendeki wailyĩ .